Редакцијски пречишћен текст
 
 
На основу члана 181. тач. 6) и 8) Закона о државном премеру и катастру („Службени гласник РС”, бр. 72/09, 18/10, 65/13, 15/15 – УС и 96/15),
Директор Републичког геодетског завода доноси
 
ПРАВИЛНИК 
о катастарском премеру и катастру непокретности
"Службени гласник РС", бр. 7 од 29. 
				јануара 2016, 88 од 28. октобра 2016.
 
I. ОСНОВНЕ ОДРЕДБЕ
Предмет уређивања
Члан 1.
Овим правилником прописују се технички нормативи, методе и начин рада који се примењују у катастарском премеру, обнови и одржавању катастра непокретности. 
Обрасци – прилози
Члан 2.
У поступку катастарског премера, обнове и одржавања катастра непокретности примењују се одговарајући обрасци, који су као прилози од 1 до 21 одштампани уз овај правилник и чине његов саставни део.
Значење израза
Члан 3.
Поједини изрази и скраћенице употребљени у овом правилнику имају следеће значење:
1) „гаража” је објекат или посебан део објекта намењен за смештај возила који чини грађевинску целину и има засебан улаз;
2) „гаражно место” је посебан део објекта намењен за смештај возила који је предвиђен техничком документацијом као посебан део објекта;
3) „глобални навигациони сателитски систем – ГНСС” је просторно оријентисан глобални навигациони систем који обезбеђује непрекидно и поуздано позиционирање, навигацију и одржавање времена корисницима широм света у било које време и на било ком месту на Земљи;
4) „граничне тачке” су обележене или необележене преломне тачке граничне линије парцеле, дела парцеле, односно контурне линије објекта на терену;
5) „етажа” је простор између две узастопне подне површине или између горње површине пода и крова у оквиру које се дефинишу посебни делови објекта;
6) „ималац права” је лице које има својину на катастарској парцели, објекту или посебном делу објекта, или лице које има друго стварно или облигационо право на непокретности;
7) „каталог шифара и назива за катастар непокретности” јесте списак одговарајућих бројева и речи прилагођених информационим технологијама, којима се у базу података катастра непокретности на стандардизовани начин уносе и одржавају подаци о непокретностима и правима на њима;
8) „класа тачности” је класа стандардне девијације настале као резултат оцене (најчешће методом најмањих квадрата), у којој су мерни елементи истовремено израчунате координате и где се, по правилу, дате тачке подразумевају да су без грешака;
9) „одмерање” је утврђивање хоризонталног растојања између две тачке, измерено до на центиметар и може бити попречно, косо и апсцисно, при чему је:
– „попречно одмерање” утврђивање хоризонталног растојања између две несуседне тачке на истој граничној линији или између две граничне тачке различитих парцела, делова парцела, односно објеката,
– „косо одмерање” утврђивање хоризонталног растојања од граничне тачке до апсцисне линије (по правилу до неког целог метра на апсцисној пантљици) постављене између две геодетске референтне или граничне тачке и које са апсцисном линијом, по правилу, заклапа угао што ближи углу од 45°,
– „апсцисно одмерање” утврђивање хоризонталног растојања дуж апцисне линије постављене између две геодетске референтне или граничне тачке;
10) „парцелација” је поступак у коме се на једној катастарској парцели образује већи број грађевинских парцела, на начин и под условима утврђеним у планском документу, на основу пројекта парцелације;
11) „површина под објектом” је површина пресека спољњег габарита зграде са земљиштем укључујући и степенице, терасе у нивоу земљишта, улазе у подруме и део зграде изграђен на стубовима, као и површина испод надстрешнице која формира објекат (бензинска пумпа, наткривена производна постројења, складишта и сл.);
12) „посебан део објекта” је стан, пословни простор, гаража, односно гаражно место и представља део надземног или подземног објекта на етажи или део објекта на више етажа који чини грађевинску целину, као и део објекта на етажи са различитим спратним висинама (велики холови, дворане и сл.);
13) „пословни простор” је посебан део објекта који чини грађевинску целину, који се састоји од једне или више просторија, има засебан улаз и намењен је за обављање пословне делатности;
14) „правни статус објекта, односно посебног дела објекта” јесте чињеница о законитости изградње објекта, односно посебног дела објекта;
15) „препарцелација” је поступак у коме се на већем броју катастарских парцела образује једна или више грађевинских парцела, на начин и под условима утврђеним у планском документу, на основу пројекта препарцелације;
16) „стан” је посебан део објекта који чини грађевинску целину, који се састоји од једне или више просторија, има засебан улаз и намењен је за становање;
17) „тематска целина” је скуп међусобно повезаних геопросторних објеката са истим или сличним карактеристикама;
18) „фактичко стање” јесте постојећи положај и облик парцеле коју је на терену, у поступку катастарског премера, обележио ималац права, односно постојеће стање изграђеног објекта и посебног дела објекта, као и постојеће стање у погледу права на непокретности;
19) „формат за размену података” је документ записан у посебном рачунарском формату који је базиран на широко прихваћеним стандардима и користи се за трансфер електронских докумената од једног система за обраду података до другог;
20) „фронт” је хоризонтално растојање између две суседне тачке граничне линије парцеле или контуре објекта измерено до на центиметар.
II. БАЗА ПОДАТАКА КАТАСТРА НЕПОКРЕТНОСТИ 
База података
Члан 4.
Подаци о непокретностима и правима на њима уписују се у базу података катастра непокретности Републике Србије (у даљем тексту: база података).
Базу података израђује Републички геодетски завод (у даљем тексту: Завод), као јединствену и интегрисану базу геопросторних и других података о непокретностима и правима на њима на територији Републике Србије.
База података се према тематским целинама, у информатичком смислу, израђује и одржава у складу са подзаконским актом којим се прописује геодетско-катастарски информациони систем.
Садржај базе података
Члан 5.
База података обухвата податке о:
1) катастарским парцелама (у даљем тексту: парцеле) и деловима парцела;
2) објектима;
3) посебним деловима објеката;
4) имаоцима права својине на парцелама, објектима и посебним деловима објеката и другим правима на непокретностима;
5) границама просторних јединица.
Формат и структура података за размену
Члан 6.
У поступку обнове и одржавања катастра непокретности Завод и геодетске организације размењују податке катастарског и комасационог премера и катастра непокретности у формату и структури података које прописује директор Завода.
III. ГЛАВНИ ПРОЈЕКАТ, ТЕХНИЧКИ ИЗВЕШТАЈ И ПРОЈЕКАТ ГЕОДЕТСКОГ ОБЕЛЕЖАВАЊА
Главни пројекат
Члан 7.
Катастарски премер и обнова катастра непокретности врши се на основу главног пројекта, у складу са Законом о државном премеру и катастру („Службени гласник РС”, бр. 72/09, 18/10, 65/13, 15/15 – УС и 96/15 – у даљем тексту: Закон) и подзаконским актом којим се прописује израда техничке документације за извођење геодетских радова.
Пројектно решење геодетских радова, као део главног пројекта катастарског премера и обнове катастра непокретности, условљено је пројектним задатком, Законом и подзаконским актима за одређену врсту радова, којима су прописани главни елементи техничког решења, односно одабраном варијантом решења из идејног пројекта уколико је идејни пројекат израђен. Пројектно решење нарочито садржи:
1) поступак обавештавања ималаца права о вршењу и значају катастарског премера, њиховом учествовању и обавезама; 
2) начин организације и формат размене података;
3) избор класе тачности граничних тачака непокретности; 
4) идентификацију и обележавање подручја катастарског премера;
5) дефинисање израде подпројеката; 
6) поступак геодетског мерења непокретности;
7) поступак прикупљања података о непокретностима; 
8) техничке услове које треба испуњавати и пратити током реализације пројекта;
9) поступак контроле квалитета радова и остварење утврђене класе тачности;
10) начин катастарског класирања земљишта;
11) поступак формирања базе података;
12) поступак излагања на јавни увид података о непокретностима и правима на њима;
13) примењене техничке нормативе;
14) план вршења стручног надзора. 
Подпројекти из става 2. тачка 5) овог члана, представљају део техничке документације и израђују се у току реализације геодетских радова дефинисаних главним пројектом и не подлежу техничкој контроли прописаној за главни пројекат, већ се њихов преглед и овера врши у оквиру стручног надзора.
Технички извештај
Члан 8.
О реализованом главном пројекту извођач радова сачињава технички извештај, који нарочито садржи: 
1) насловну страну; 
2) увод техничког извештаја;
3) податке о извођачу радова и копије лиценци за рад и геодетских лиценци;
4) копије докумената о метролошким својствима геодетских инструмената коришћених у катастарском премеру;
5) списак делова елабората премера;
6) извештај о реализацији геодетских радова према главном пројекту.
Насловна страна извештаја садржи у заглављу назив субјекта који је извршио катастарски премер, односно обнову катастра непокретности, у средини текст „Технички извештај о извршеним радовима на катастарском премеру и обнови катастра непокретности” и назив реализованог пројекта, а у доњем делу насловне стране место и датум формирања извештаја.
Увод техничког извештаја је текстуална целина која следи иза насловне стране и садржи: напомене везане за материју изложену у техничком извештају, датум реализације главног пројекта, број примерака извештаја, назив подручја обухваћеног пројектом, назив главног пројекта који је предмет реализације, потпис овлашћеног лица и печат субјекта који је реализовао главни пројекат, име и презиме и број геодетске лиценце лица које руководи радовима на реализацији главног пројекта и које је саставило технички извештај, његов потпис и печат.
Извештај о реализацији геодетских радова сачињава се по фазама радова према главном пројекту и садржи опис изведених радова и прилоге прописане овим правилником (извештаји, графички прилози, записници и др.). 
Ако се технички извештај израђује у више свезака, документација из става 1. тач. 3) и 4) овог члана улаже се само у прву свеску. 
Пројекат геодетског обележавања
Члан 9.
Пројекат геодетског обележавања је саставни део пројекта парцелације, односно препарцелације и исправке граница на грађевинском земљишту.
Пројекат геодетског обележавања нарочито садржи:
1) опште податке о предмету пројекта и пратећој документацији;
2) пројектно решење геодетских радова, које садржи: 
– захтевану тачност граничних тачака парцела,
– податке о постојећим катастарским парцелама (тачност, ажурност и др.),
– тачке референтне мреже за обележавање граничних тачака,
– избор методе геодетског обележавања и елементе за обележавање,
– контролу обележавања;
3) графичке и друге прилоге (графички приказ катастарских и новопројектованих грађевинских парцела, преузети подаци из геодетско-катастарског информационог система и др.).
Кад је пројекат препарцелације израђен за потребе експропријације, у пројекту геодетског обележавања приказују се елементи за обележавање преломних тачака експропријационе линије и елементи за обележавање тачака на пресеку експропријационе линије и парцела.
IV. КАТАСТАРСКИ ПРЕМЕР 
Катастарски премер
Члан 10.
Катастарски премер врши се у циљу обнове катастра непокретности, у случајевима прописаним чланом 110. Закона, у складу са средњорочним програмом радова, односно годишњим планом радова Завода.
Катастарски премер се реализује за територију катастарске општине или дела катастарске општине који представља целину.
Када се катастарски премер врши за део катастарске општине, граница подручја катастарског премера одређује се по граници парцела, према подацима постојећег премера и катастра непокретности.
Изузетно од става 3. овог члана, граница подручја катастарског премера може да сече дугачке парцеле (саобраћајнице, водотокове и слично).
Садржај катастарског премера дефинисан је чланом 45. Закона и детаљно се разрађује главним пројектом из члана 7. овог правилника за подручје катастарског премера.
Одлука о катастарском премеру и обнови катастра непокретности
Члан 11.
У поступку доношења одлуке о катастарском премеру и обнови катастра непокретности Завод цени разлоге, и то нарочито:
1) aко постоји веће неслагање података постојећег премера са фактичким стањем парцела у катастарској општини, које се не може отклонити у поступку одржавања катастра непокретности;
2) недовољна комплетност и употребљивост постојећих података катастра непокретности (подаци некомплетни, оштећени, уништени и сл.);
3) постојећи премер је у стереографској или Золднеровој пројекцији;
4) потреба унапређења тачности постојећег премера.
Када Завод, сходно ставу 1. овог члана, оцени да су разлози за катастарски премер и обнову катастра непокретности оправдани и ако су обезбеђена финансијска средства, увршћује извођење катастарског премера у годишњи план радова.
Одлуку о катастарском премеру и обнови катастра непокретности Завод може да донесе и на иницијативу јединице локалне самоуправе или органа државне управе.
Садржај одлуке о катастарском премеру и обнови катастра непокретности
Члан 12.
Одлуку о катастарском премеру и обнови катастра непокретности доноси Завод, сходно члану 110. став 2. Закона, која нарочито садржи:
1) назив општине;
2) назив катастарске општине, односно дела катастарске општине који је обухваћен катастарским премером; 
3) површину подручја катастарског премера; 
4) прегледну карту подручја катастарског премера;
5) опис граница подручја катастарског премера, ако подручје катастарског премера не обухвата целу катастарску општину;
6) планирано време за реализацију катастарског премера и обнову катастра непокретности;
7) извор и оријентациони обим финансијских средстава;
8) образложење одлуке.
После доношења одлуке из става 1. овог члана, израђује се главни пројекат катастарског премера и обнове катастра непокретности.
Идејни пројекат катастарског премера и обнове катастра непокретности израђује се по захтеву инвеститора.
Пријава радова на катастарском премеру
Члан 13.
Ако катастарски премер врши геодетска организација, дужна је да најкасније 45 дана пре почетка извођења геодетских радова на терену, пријави радове Заводу, на обрасцу који је дат у Прилогу 1.
Уз пријаву радова геодетска организација доставља Заводу и оверену копију уговора закљученог са инвеститором, у циљу праћења рокова и обавеза извођача радова на катастарском премеру. 
Обавештавање ималаца права на непокретности
Члан 14.
Завод ће, сходно члану 45. став 3. тачка 1) Закона, најкасније 30 дана пре почетка катастарског премера обавестити имаоце права на непокретности о катастарском премеру, објављивањем обавештења у најмање једном медију доступном на читавој територији Републике Србије, на интернет страници Завода и на јавним објектима, зградама за колективно становање и другим пригодним местима у катастарској општини у којој се врши катастарски премер. 
Обавештење нарочито садржи:
1) податке из члана 12. став 1. тач. 1)–6) овог правилника;
2) јавни позив свим имаоцима права на непокретностима да учествују у поступку катастарског премера;
3) назив и седиште извођача радова;
4) информацију о дужности имаоца права на непокретностима да дозволе извођачу радова приступ непокретностима у периоду катастарског премера;
5) информацију о обавези ималаца права својине на парцелама да у одређеном периоду обележе граничне тачке парцеле према упутству извођача радова, као и о последицама у случају неизвршавања ове обавезе.
Позив за обележавање граничних тачака парцеле
Члан 15.
Поред обавештења из члана 14. овог правилника Завод ће, по правилима о личном достављању, позвати имаоце права својине на парцелама уписане у катастар непокретности да у одређеном року, на прописан начин, изврше обележавање граничних тачака парцела.
Завод и извођач радова организују најмање један јавни скуп ради информисања ималаца стварних права на непокретностима о значају и поступку катастарског премера.
Идентификација и обележавање границе подручја катастарског премера
Члан 16.
Пре извођења катастарског премера врши се идентификација и обележавање границе подручја катастарског премера на основу нумеричких података постојећег премера и катастра непокретности, као и елабората омеђавања границе катастарске општине и података регистра просторних јединица из члана 112. Закона.
Уништене белеге на граници подручја катастарског премера обнављају се и стабилизују трајним белегама сходно Прилогу 2. 
О извршеном обележавању границе подручја катастарског премера сачињава се извештај и скица обележавања границе подручја катастарског премера.
Извештај о обележавању границе подручја катастарског премера треба да садржи основне податке о подручју катастарског премера, опис поступка обележавања, ближе податке о обновљеним белегама и потребна објашњења скице обележавања.
Скица обележавања границе подручја катастарског премера по правилу садржи:
1) наслов „Скица обележавања границе подручја катастарског премера”;
2) назив подручја катастарског премера;
3) приказ граничне линије и граничних белега које су на преломима са њиховим ознакама и бројевима;
4) заједничке парцеле којима иде или које сече гранична линија;
5) бројеве парцела на граничној линији;
6) приказ и називе главних саобраћајница, водотока и карактеристичних објеката;
7) називе насељених места;
8) назив предметне и суседних катастарских општина;
9) размеру скице.
Ако се катастарски премер врши за подручје целе катастарске општине, обележава се граница катастарске општине.
Обележавање границе катастарске општине
Члан 17.
Обележавањe границе катастарске општине врши се тако што се трајним белегама на терену обележавају граничне тачке које су на преломима на граничној линији катастарске општине, у складу са Прилогом 2.
Изузетно од става 1. овог члана, када граница катастарске општине представља и државну границу, не врши се обележавање границе већ се подаци о граници катастарске општине преузимају из Регистра државне границе.
Када гранична линија катастарске општине иде средином дугачке парцеле (саобраћајница, водоток и сл.) која је заједничка за суседне катастарске општине, обележавањe границе катастарске општине врши се тако што се на терену обележавају граничне тачке заједничке парцеле трајним белегама, у складу са Прилогом 2. 
Заједничка парцела за суседне катастарске општине из става 3. овог члана, дели се по дужини на две парцеле по принципу једнакости површина.
Граничне белеге из става 1. овог члана нумеришу се од 1 до n у оквиру катастарске општине. 
За обележену граничну линију катастарске општине израђује се елаборат обележавања границе катастарске општине, који садржи извештај и скицу обележавања границе катастарске општине.
Извештај о обележавању границе катастарске општине садржи основне податке о катастарској општини и граници катастарске општине, опис поступка обележавања граничних тачака, ближе податке о постављеним белегама и потребна објашњења скице обележавања.
Скица обележавања границе катастарске општине, нарочито садржи: наслов „Скица обележавања границе катастарске општине”, назив катастарске општине у наслову и садржај прописан чланом 16. став 5. тач. 3)–9) овог правилника.
На начин прописан овим чланом израђује се и елаборат обележавања границе катастарске општине код измене границе катастарске општине, извршене у складу са чланом 43. Закона.
Обележавање граница парцеле
Члан 18.
Имаоци права на парцелама, уз упутства и контролу извођача радова, дужни су да споразумно обележе граничне тачке парцеле на свим преломним тачкама граничне линије парцеле, према фактичком стању.
Ако имаоци права не обележе граничне тачке парцеле, ако је граница спорна или је пре извођења катастарског премера формирана парцела на основу плана парцелације, односно препарцелације, обележавање врши извођач радова.
Обележавање граничних тачака врши се постављањем граничних белега тако да се суседне белеге, по правилу, догледају, са максималним растојањем по правцу до 500 m. 
Крива гранична линија се обележава полигоном са низом белега, тако да највеће растојање те криве граничне линије од дужи која спаја две суседне белеге (стрела лука) не буде веће од вредности двоструке стандардне девијације хоризонталног положаја за утврђену класу тачности за то подручје.
Граничне тачке парцеле обележавају се белегама са ознаком центра белеге, у складу са Прилогом 2.
Неприступачна гранична тачка обележава се помоћним белегама чији положај омогућава недвосмислено одређивање граничне тачке.
Спорна гранична линија парцеле обележава се на терену сходно члану 49. став 2. Закона.
О обележавању граница парцела извођач радова сачињава Записник о обележавању граница парцела (Прилог 3) који садржи број парцеле, број скице катастарског премера, имаоце права на парцели, потписе имаоца права да су сагласни са обележеном границом парцеле, и напомену ако је код неких парцела гранична линија спорна. 
Ако се у поступку катастарског премера примењује фотограметријска метода Записник о обележавању граница парцела сачињава се у поступку дешифрације.
Геодетске референтне тачке за катастарски премер
Члан 19.
Катастарски премер врши се у државном референтном систему, који је материјализован просторном референтном мрежом Републике Србије – СРЕФ и националном референтном мрежом перманентних ГНСС станица Републике Србије – АГРОС.
Постављање допунских геодетских референтних тачака за хоризонтално и вертикално позиционирање непокретности и одређивање њихових координата, врши се у складу са главним пројектом.
За потребе катастарског премера могу се, поред геодетских референтних тачака из ст. 1. и 2. овог члана, користити и тачке за слободно позиционирање, које се привремено стабилизују на терену.
Координате тачака за слободно позиционирање одређују се ГНСС методом или мерењем у односу на постојеће тачке референтне мреже, нумеришу се бројевима од 1 до n са префиксом СП у оквиру подручја катастарског премера, а на скицама се приказују у складу са подзаконским актом којим се прописују ознаке и симболи за картографски приказ.
Тачност геодетских референтних тачака за хоризонтално и вертикално позиционирање непокретности и тачака за слободно позиционирање мора бити таква да омогућава постизање утврђене класе тачности граничних тачака за подручје премера.
Предмет геодетског мерења
Члан 20.
У поступку катастарског премера врши се геодетско мерење непокретности према фактичком стању на терену.
Предмет геодетског мерења су граничне тачке на граничним линијама:
1) катастарске општине;
2) парцеле;
3) делова парцеле (према начину коришћења);
4) зграда и других грађевинских објеката.
У поступку катастарског премера врши се геодетско мерење свих зграда и других грађевинских објеката за које се у складу са законом којим се уређује изградња објеката издаје грађевинска дозвола, као и других објеката изграђених на темељима и од чврстог материјала. 
У поступку катастарског премера геодетски се мере зграде из става 3. овог члана, ако су стављене под кров или у функцију за коју су намењене.
Геодетске методе мерења
Члан 21.
У поступку катастарског премера могу се применити поларна, фотограметријска, метода глобалног навигационог сателитског система (ГНСС), метода ласерског скенирања, као и њихове комбинације.
Изузетно од става 1. овог члана, главним пројектом може се прописати да се у поступку катастарског премера може користити и ортогонална метода на подручју катастарског премера где се методе из става 1. овог члана не могу применити.
Класа тачности граничних тачака непокретности
Члан 22.
Граничне тачке непокретности класификују се у погледу тачности просторног положаја у класе тачности од КТ1 до КТ3, a тачност положаја граничних тачака одређује се стандардном девијацијом хоризонталног и вертикалног положаја у државном референтном систему, према табели:




Класа тачности
(КТ)


Стандардна девијација хоризонталног положаја граничних тачака


Стандардна девијација вертикaлног положаја граничних тачака




КТ1


≤5 cm


≤10 cm




КТ2


≤10 cm


≤15 cm




КТ3


≤25 cm


≤30 cm




Главним пројектом утврђује се класа тачности за подручје катастарског премера, према следећим критеријумима:
1) за граничне тачке парцела и објеката у изграђеном грађевинском подручју у градовима са вишеспратним стамбеним и другим објектима, развијеном инфраструктуром, великом густином детаља, или другим подручјима са високом вредношћу земљишта и објеката, утврђује се КТ1;
2) за граничне тачке парцела, односно објеката у изграђеном или неизграђеном грађевинском подручју осталих градова, насеља градског карактера, села збијеног типа, насељених места у којима се налази седиште општине, центри заједница насеља, насеља (стамбена, индустријска, туристичка, бањска и викенд) која су подигнута изван градова и насеља градског карактера, села, или другим подручјима са нижом вредношћу земљишта и објеката, утврђује се КТ2;
3) за граничне тачке парцела и пољопривредних и шумских објеката у атарима (ванграђевинска подручја катастарских општина и подручја катастарских општина чије је земљиште у целини ванграђевинско подручје и користи се за интензивну пољопривредну производњу), или другим подручјима са ниском вредношћу земљишта и објеката, утврђује се КТ3;
4) за граничне тачке делова парцеле, осим земљишта под објектом, утврђује се КТ3. 
Општа правила геодетског мерења
Члан 23.
Координате граничних тачака (Y, X, H) код катастарског премера одређују се са тачношћу сагласно класама тачности утврђеним сходно члану 22. овог правилника.
Приликом геодетског мерења воде се скице катастарског премера, односно фотоскице, у дигиталном или аналогном облику, у складу са подзаконским актом којим се прописују ознаке и симболи за картографски приказ.
Контрола мерених вредности у поступку геодетског мерења постиже се двоструким мерењем истих тачака, мерењем фронтова између измерених граничних тачака и одмерањем.
Ако је фронт неприступачан за мерење, за крајње тачке фронта узима се контролно попречно одмерање од геодетски измерене граничне тачке непокретности или се граничне тачке неприступачног фронта мере независно два пута.
У поступку геодетског мерења узимају се попречна одмерања између мерених граничних тачака чије је растојање мање од једног метра.
Максимална дозвољена разлика између мереног фронта и фронта израчунатог из координата тачака не сме бити већа од двоструке вредности стандардне девијације дате у табели из члана 22. овог правилника, за одговарајућу класу тачности.
Код стрмих терена када је нагиб преко 10% фронтови и одмерања се мере косо, уз обавезну ознаку „к”, а за њихову редукцију одређује се висинска разлика крајњих тачака. 
У поступку геодетског мерења, у циљу контроле постигнуте тачности, врши се и независно одређивање координата изабраних контролних тачака сходно овом правилнику. 
Вредности измерених фронтова и одмерања приказују се на скицама катастарског премера.
У поступку катастарског премера не мере се граничне тачке непокретности чије је растојање од геодетски измерене граничне тачке те непокретности мање од двоструке вредности стандардне девијације хоризонталног положаја за одговарајућу класу тачности (блиске граничне тачке).
Записник геодетског мерења
Члан 24.
Резултати геодетског мерења приказују се у одговарајућим записницима геодетског мерења, у зависности од примењене геодетске методе мерења.
Записник геодетског мерења из става 1. овог члана нарочито садржи: бројеве и координате геодетских референтних тачака, податке мерења, бројеве и координате граничних тачака, тип и серијски број геодетског инструмента, име и презиме, стручна спрема и потпис лица које је извршило геодетско мерење и датум геодетског мерења. 
Геодетско мерење граница катастарских општина, граница подручја примене класа тачности, парцела и делова парцела
Члан 25.
Граничне тачке на граници катастарске општине и граници подручја примене класа тачности мере се једанпут са тачношћу више класе тачности и користе се за оба разграничена дела.
За преузету граничну линију катастарске општине и подручја примене класа тачности, на скици катастарског премера се дуж граничне линије исписују подаци одакле је гранична линија преузета и када је мерена.
Граничне тачке парцеле, обележене сходно члану 18. овог правилника, мере се одговарајућом геодетском методом мерења уз примену утврђене класе тачности.
Граничне тачке делова парцеле мере се према фактичком стању геодетском методом мерења или одмерањем од граничних тачака.
У поступку геодетског мерења врши се и мерење: 
1) фронтова краћих од једног метра;
2) челних фронтова и ширина парцела на карактеристичним местима код уских а дугачких парцела, уколико су фронтови краћи најмање десет пута од дужине парцеле.
Ако је од надлежног органа донет акт којим се одређује граница водног, грађевинског или другог земљишта, сходно закону којим се уређује то земљиште, гранична линија парцеле тог земљишта преузима се из одговарајуће документације и обележава на терену.
Геодетско мерење зграда 
Члан 26.
Зграде се мере по контурној линији која представља линију додира земљишта и спољњег најширег габарита зграде (финално обрађени фасадни зид или цокла зграде).
Мери се и зграда, односно део зграде изграђен изнад земљишта на стубовима и стубови, степеништа уз зграду, терасе и улази у подруме.
Стубови, степеништа, терасе и улази у подруме мере се када су по обе димензије већи од двоструке вредности стандардне девијације хоризонталног положаја утврђене за подручје премера.
Изузетно од става 2. овог члана, мери се и део зграде који није на стубовима ако је изграђен на висини мањој од 4 m. 
Прописаним геодетским методама мерења мери се минимум ¾ граничних тачака зграде на контурној линији, с тим да буде измерен неопходан број тачака за дефинисање геометријског облика зграде.
Приликом геодетског мерења зграда врши се мерење свих фронтова зграда у хоризонталној равни до на центиметар. 
Дужине фронтова зграда уписују се на скици, односно фотоскици на унутрашњем делу зграде, приближно на средини изнад линије фронта и паралелно са фронтом. 
Растојања зграда од фронтова парцела мања од једног метра мере се и уписују на скици премера, односно фотоскици.
Граничне тачке зграде које нису мерене геодетском методом сходно ставу 5. овог члана, одређују се мерењем фронтова од граничних тачака зграде претходно измерених неком од геодетских метода, односно одмерањем (попречним одмерањем од правилно распоређених граничних тачака претходно измерених неком од геодетских метода или апцисним одмерањем дуж граничне линије објекта).
Геодетско мерење других грађевинских објеката
Члан 27.
Други грађевински објекти, у смислу овог правилника, су саобраћајнице (путеви, улице, железничке пруге), аеродромске стазе, канали, мостови, вијадукти, надвожњаци, подземни пролази, луке, бране, насипи и други грађевински објекти у складу са каталогом шифара и назива за катастар непокретности и прописима којима се уређује класификација објеката.
Путеви, улице и железничке пруге мере се по граници парцеле на којој су изграђени. 
Геодетско мерење се врши по граничној линији тако да растојање између две граничне тачке на правцу не буде веће од 500 m, а крива гранична линија објекта се мери као полигон тако да највеће растојање криве граничне линије од дужи која спаја две суседне граничне тачке (стрела лука) не буде веће од вредности двоструке стандардне девијације хоризонталног положаја за утврђену класу тачности за то подручје.
Пратећи објекти на саобраћајницама мере се по правилима прописаним за зграде.
Код ненаткривених перона, стајалишта и сл. мери се основа темеља, а код наткривених перона, стајалишта, бензинских пумпи и сл. мере се стубови који носе кровну конструкцију и тачке ортогоналне пројекције кровне конструкције.
Код моста и вијадукта мери се линија спајања моста, односно вијадукта са саобраћајницом, труп моста, односно вијадукта по правилима геодетског мерења за саобраћајнице, као и стубови ван воде.
Геодетским методама мерења стуб се мери са неопходним бројем тачака за дефинисање његове геометрије.
Надземни прелази се геодетски мере по правилима прописаним за мостове и вијадукте.
Геодетско мерење подземних објеката
Члан 28.
Геодетско мерење подземних објеката, као што су подземне гараже, склоништа, подземни пролази, подземне железничке и метро станице и тунели, обухвата мерење улаза у подземни објекат и мерење подземног објекта.
Изграђени подземни објекти се мере по унутрашњим контурама просторија са геодетских референтних тачака које се посебно постављају унутар објекта или са тачака за слободно позиционирање.
Дебљине зидова се не мере већ се преузимају из техничке документације (главног пројекта или пројекта изведеног стања) ако постоји.
Скицирање детаља геодетског мерења подземног објекта врши се на допунским скицама катастарског премера, а случајеви се нумеришу по етажама.
У формату за размену података доставља се геометрија унутрашње и спољне контуре подземног објекта.
Геодетско мерење посебног дела објекта
Члан 29.
У поступку катастарског премера мере се посебни делови објекта, који нису уписани у катастар непокретности и за које није издата употребна дозвола, ако је то предвиђено главним пројектом.
 У посебном делу објекта мере се димензије свих просторија према важећем стандарду у области изградње објеката.
 Измерена површина посебног дела из става 2. овог члана представља површину која се уписује привремено, док се у складу са законом, не изда употребна дозвола и преузме податак о површини из употребне дозволе, односно уверења надлежног органа или налаза и мишљења сталног судског вештака грађевинске струке. 
Подаци мерења посебног дела објекта приказују се на Скици посебног дела објекта која се израђује у аналогном облику на квалитетном папиру формата А4 (Прилог 4).
Геодетско мерење водног земљишта
Члан 30.
Водно земљиште, у смислу овог правилника, јесте земљиште на коме се налазе текуће и стајаће воде са приобалним земљиштем.
У поступку катастарског премера мери се гранична линија водног приобалног земљишта, као граница парцеле према суседним парцелама другог земљишта.
Прикупљање података о непокретностима
Члан 31.
У поступку катастарског премера прикупљају се подаци о начину коришћења непокретности и остали подаци о непокретностима у складу са тематским целинама базе података и каталогом шифара и назива за катастар непокретности, према фактичком стању.
Подаци из става 1. овог члана преузимају се и из важећег катастра непокретности или техничке документације на основу које је издата грађевинска или употребна дозвола, у складу са овим правилником.
Подаци о објекту и посебном делу објекта прикупљају се ако су посебни делови објекта предмет мерења сходно члану 29. ст. 1. и 2. овог правилника.
За посебан део објекта прикупља се и податак о постојању и површини подрумске просторије која припада посебном делу објекта.
Подаци о подземним објектима се везују за парцелу на којој се налази главни улаз или један од улаза у подземни објекат.
Подаци о непокретностима приказују се на Скици катастарског премера и скици посебног дела објекта, као и у обрасцу Подаци о објектима (Прилог 5).
У поступку катастарског премера прикупљају се и подаци о непокретностима потребни за масовну процену непокретности ако је то предвиђено главним пројектом, сходно подзаконском акту којим се уређује процена вредности непокретности (Прилози 6, 4 и 7).
Прикупљање података о кућним бројевима, улицама и трговима
Члан 32.
Подаци о кућним бројевима, називу улица и тргова преузимају се из базе података катастра непокретности – Адресног регистра и приказују се на скици катастарског премера.
У случају неслагања података из Адресног регистра са фактичким стањем, на скици катастарског премера уноси се податак о кућном броју, називу улица и тргова и по фактичком стању (црвеном бојом). Сва неслагања уносе се у посебан записник који је саставни део техничког извештаја о реализацији главног пројекта.
Зградама које немају кућни број у Адресном регистру или постоји неслагање података Адресног регистра и фактичког стања, одређује се кућни број у поступку излагања података о непокретностима и правима на њима, у складу са подзаконским актом којим се уређује начин и поступак утврђивања кућних бројева, означавања зграда бројевима и означавања назива насељених места, улица и тргова.
Катастарско класирање и бонитирање земљишта
Члан 33.
У поступку катастарског премера врши се катастарско класирање земљишта.
Бонитирање земљишта врши се ако је то предвиђено главним пројектом.
Катастарско класирање и бонитирање земљишта врши се у складу са подзаконским актом којим се уређује начин и поступак катастарског класирања и бонитирања земљишта.
Прикупљање података о имаоцу права 
Члан 34.
У поступку катастарског премера прикупљају се подаци о имаоцу права на парцели у складу са фактичким стањем. 
Ако се подаци о имаоцу права на парцели не могу прикупити на начин из става 1. овог члана, користиће се постојећи подаци које садржи катастар непокретности.
Подаци о имаоцу права за објекте и посебне делове објекта прикупљају се према фактичком стању, ако објекти и посебни делови објекта нису уписани у катастар непокретности, а ако су уписани преузимају се подаци из катастра непокретности.
У поступку катастарског премера ималац права може приложити исправе о стицању права својине или других права на непокретности.
Подаци о другим правима и забележбама уписани на одговарајућим парцелама, односно објектима и посебним деловима објекта, преузимају се из важећег катастра непокретности.
Подаци о имаоцима права
Члан 35.
Подаци о имаоцима права преузимају се из базе података и формира се списак ималаца права у дигиталном облику који садржи: 
1) редни број;
2) јединствени матични број грађана (у даљем тексту: ЈМБГ), односно матични број (у даљем тексту: МБ) правног лица;
3) име, име једног родитеља и презиме за физичко лице, односно назив правног лица;
4) пребивалиште и адресу за физичка лица, односно седиште и адресу за правна лица.
Изузетно, од става 1. овог члана, ако је ималац права страно лице уместо ЈМБГ узима се број путне исправе.
Редни бројеви у списку ималаца права додељују се од 1 до n засебно за свако слово азбуке, односно абецеде.
У поступку катастарског премера допуњава се списак из става 1. овог члана са новоприкупљеним подацима о имаоцима права, иза последњег редног броја у оквиру слова.
Подаци о имаоцу права на парцели уписују се на скици катастарског премера, о имаоцу права на објекту у обрасцу Подаци о објекту (Прилог 5), а о имаоцу права на посебном делу објекта на Скици посебног дела објекта.
Подаци о имаоцу права могу се на обрасцима из става 5. овог члана, уписивати и тако што се уписује почетно слово презимена, односно назива имаоца права и његов редни број из списка ималаца права (нпр. Ж26, W9).
Подаци о имаоцу права уписују се на језику и писму (ћириличном или латиничном) према личној исправи за физичка лица и према решењу Агенције за привредне регистре, за правна лица. 
Скица катастарског премера
Члан 36.
За подручје катастарског премера израђују се скице катастарског премера према подели на скице дефинисаној главним пројектом (Прилог 7).
Скице катастарског премера оријентишу се према северу и нумеришу бројевима од 1 до n у оквиру катастарске општине, полазећи од крајњег северозапада „спирално” према крајњем југоистоку.
Подела на скице катастарског премера у оквиру подручја катастарског премера приказује се на Прегледној карти положаја скица катастарског премера (Прилог 8).
Скице катастарског премера израђују се у аналогном или дигиталном облику.
У случају да се скице израђују у дигиталном облику предају се и у аналогном облику.
Приближна размера скица је по правилу иста као и размера плана за коју се врши подела на листове плана у државној пројекцији. Код детаља са већом густином скице се могу израђивати и у два пута крупнијој размери од размере плана. 
Скице се израђују на квалитетном хамер папиру димензија 40 cm x 50 cm, а корисни простор скице димензија 30 cm x 40 cm уоквирује се на скици црвеном линијом дебљине 0,5 mm.
Као подлога за скицирање у оквиру корисног простора скице катастарског премера приказује се квадратна координатна мрежа означена црвеним тачкастим линијама дебљине 0,2 mm, са странама квадрата 50 mm, или бледа копија ортофотоа добијеног из последњег периодичног снимања из ваздуха територије Републике Србије. 
Садржај ваноквирног простора Скице катастарског премера дат је у Прилогу 7, а оквирни простор скице садржи:
1) граничне линије парцела и објеката; 
2) бројеве парцела и објеката; 
3) називе улица и тргова и кућне бројеве; 
4) бројеве геодетски мерених граничних тачака непокретности;
5) бројеве геодетских референтних тачака које су коришћене приликом геодетског мерења; 
6) вредности мерених фронтова зграда и парцела; 
7) вредности мерених одмерања;
8) начин коришћења и спратност објекта;
9) начин коришћења, односно катастарску културу и класу земљишта;
10) податке о имаоцима права на парцели;
11) називе водотокова, саобраћајница и других грађевинских објеката;
12) графичке симболе за картографски приказ.
Део подручја који се не може приказати са свим детаљима на скици катастарског премера уоквирује се на скици линијом љубичасте боје, а уоквирени детаљ се приказује на допунској скици катастарског премера у крупнијој размери. Веза између скице и допунске скице остварује се тако што се на скици у уоквирени део уписује број допунске скице, а на допунској скици се уписује број скице са које је детаљ преузет. Допунске скице катастарског премера се нумеришу бројевима у наставку од последњег искоришћеног броја за скице катастарског премера.
Допунска скица је истих димензија и има исти опис као и скица катастарског премера, с тим да се уместо назива „скица катастарског премера” уписује назив „допунска скица катастарског премера”.
Фотоскице
Члан 37.
Када се катастарски премер врши фотограметријском методом, за потребе идентификације и дешифрације, израђују се фотоскице (Прилог 9) у које се уноси садржај предвиђен за оквирни простор скице катастарског премера, сходно члану 36. став 9. овог правилника.
Фотоскице се израђују у аналогном или дигиталном облику. У случају да се фотоскице израђују у дигиталном облику предају се и у аналогном облику.
Фотоскице се израђују на квалитетном фотопапиру или квалитетном хамер папиру, димензија 40 cm x 40 cm, у размери погодној за приказивање дешифрованог детаља.
Фотоскице се нумеришу у оквиру подручја катастарског премера и у оквиру снимака. У оквиру снимака фотоскице се нумеришу полазећи од крајњег северозападног дела снимка идући с лева у десно. Затим се сви снимци ређају према свом положају унутар подручја катастарског премера полазећи од крајњег северозапада подручја идући по редовима до крајњег југоистока. У оквиру подручја катастарског премера фотоскице се нумеришу јединственим бројевима од 1 до n полазећи од крајњег северозапада „спирално” према крајњем југоистоку.
Нумерација фотоскица се на фотоскици исписује у виду разломка, на тај начин што се у бројиоцу исписује број фотоскице у оквиру подручја катастарског премера, а у имениоцу број снимка и број фотоскице у оквиру снимка (на пример: 28/53-2). 
Распоред фотоскица у оквиру подручја катастарског премера приказује се на Прегледној карти положаја фотоскица (Прилог 10).
Део подручја који се не може приказати са свим детаљима на фотоскици приказује се на допунској скици, која је истих димензија и има исти опис као и фотоскица. На допунској скици се уместо назива „фотоскица” уписује „допунска скица”. Веза између фотоскице и допунске скице остварује се тако што се на фотоскици у уоквирени део уписује број допунске скице, а на допунској скици се уписује број фотоскице са које је детаљ преузет.
Контрола постигнуте тачности геодетског мерења
Члан 38.
Контрола постигнуте тачности хоризонталног и вертикалног положаја граничних тачака непокретности врши се преко контролних тачака које се бирају по налогу и избору стручног надзора, најмање једна на сваких 300 измерених обележених граничних тачака парцела, тако да се могу једнозначно идентификовати на терену и да су равномерно распоређене на подручју катастарског премера.
Контролу тачности граничних тачака врши извођач радова у присуству стручног надзора на катастарском премеру независним одређивањем координата изабраних контролних тачака.
Разлике координата контролних тачака добијених у поступку геодетског мерења и добијених контролним мерењем, не смеју бити веће од вредности стандардне девијације дате у табели из члана 22. овог правилника за одговарајућу класу тачности.
Контрола постигнуте тачности хоризонталног и вертикалног положаја граничних тачака приказује се у Извештају о контроли постигнуте тачности положаја граничних тачака (Прилог 11), који чини саставни део елабората премера, а сачињава га извођач радова.
Извештај из става 4. овог члана нарочито садржи: списак бројева контролних тачака, координате одређене катастарским премером, коришћене геодетске инструменте и прибор, координате добијене контролним мерењем, разлику координата и дозвољену разлику из става 3. овог члана.
О извршеном стручном надзору у поступку контроле тачности граничних тачака из става 2. овог члана, сачињава се записник, који је саставни део елабората премера.
Метролошко обезбеђење геодетских радова
Члан 39.
У катастарском премеру могу се користити искључиво геодетски инструменти који имају потврду, не старију од две године, овлашћене метролошке лабораторије, у складу са подзаконским актом којим се уређује начин и поступак мeтролошког обезбеђења геодетских радова. 
Геодетски инструменти и прибор који се користе у катастарском премеру су: 
1) ГНСС инструменти;
2) инструменти за мерење дужина, углова и висинских разлика; 
3) мерне пантљике; 
4) фотограметријски инструменти; 
5) ласерско-скенерски инструменти.
Нумерација парцела
Члан 40.
Парцеле се нумеришу бројевима од 1 до n у оквиру катастарске општине.
Нумерисање парцела се врши на скицама катастарског премера, односно фотоскицама у поступку извођења геодетских радова.
Редослед нумерисања парцела које се укрштају у нивоу је следећи: водно земљиште, затим земљиште на коме су изграђене железничке пруге, а потом земљиште на коме су изграђени путеви, према класификацији путева.
При укрштању природног и вештачког водотока првенство има природни водоток и он добија један парцелни број, док се вештачки водоток нумерише по деловима.
Улица се нумерише једним парцелним бројем по целој дужини, а ако је пресечена тргом или важнијом саобраћајницом, нумерише се по деловима.
Изузетно од става 1. овог члана, када се катастарски премер изводи на делу катастарске општине, парцеле се нумеришу у наставку од последњег искоришћеног броја у тој катастарској општини.
Нумерација делова парцела и објеката
Члан 41. 
Делови парцеле нумеришу се у оквиру парцеле од 1 до n, следећим редоследом:
1) земљиште под објектом;
2) земљиште уз објекат;
3) катастарске културе по класама;
4) остали начини коришћења земљишта.
Број објекта је идентичан броју дела парцеле на коме се објекат налази и додељује се у низу према врсти објекта почевши од стамбених, стамбено-пословних, пословних и других.
Ако се ради о подземном објекту, број је идентичан броју дела парцеле на коме се налази улаз у подземни објекат.
У земљиште уз објекат сврстава се и земљиште које је одређено за редовну употребу објекта у складу са прописима о планирању и изградњи.
Нумерација посебних делова објеката
Члан 42.
 Нумерација посебних делова објекта врши се према начину коришћења од 1 до n, почевши од најниже етаже с лева на десно у односу на улаз у зграду.
 Нумерација из става 1. овог члана се уписује привремено, док се у складу са законом, не изда употребна дозвола и преузме податак о броју посебног дела из употребне дозволе, односно уверења надлежног органа или налаза и мишљења сталног судског вештака грађевинске струке. 
Нумерација граничних тачака непокретности
Члан 43.
Граничне тачке непокретности нумеришу се бројевима од 1 до n у оквиру катастарске општине.
Начин рачунања површина
Члан 44.
Површине парцела и делова парцела рачунају се из правоуглих координата преломних тачака граничних линија. 
Површине парцела и делова парцела заокружују се до на m².
Површина дела парцеле на коме је изграђен објекат истовремено представља и површину под објектом.
Грађевинска бруто површина објекта преузима се из техничке документације или грађевинске или употребне дозволе.
Површина посебног дела објекта рачуна се према важећем стандарду у области изградње објеката и изражава у m² на две децимале.
Елаборат премера
Члан 45.
У поступку катастарског премера формира се елаборат премера, који обавезно садржи: 
1) главни пројекат и идејни пројекат ако је израђен; 
2) податке геодетског мерења и прикупљања података;
3) дневник радова;
4) записнике стручног надзора;
5) технички извештај сходно члану 8. овог правилника.
Подаци геодетског мерења и прикупљања података из става 1. тачка 2) су:
1) извештај и скица о извршеном обележавању границе подручја катастарског премера;
2) записници о утврђивању и обележавању граница парцела;
3) подаци о постављању допунских геодетских референтних тачака; 
4) записници геодетског мерења парцела, делова парцела и објеката;
5) списак координата граничних тачака парцела, делова парцела и објеката;
6) извештај о контроли постигнуте тачности геодетског мерења;
7) прегледна карта положаја скица катастарског премера, односно фотоскица;
8) скице катастарског премера, односно фотоскице;
9) скице посебног дела објекта;
10) подаци о објектима;
11) списак ималаца права;
12) прикупљене исправе;
13) елаборат катастарског класирања, као и елаборат бонитирања ако је бонитирање вршено;
14) преузета копија базе података постојећег катастра непокретности у дигиталном облику;
15) упоредни преглед парцела пре и после катастарског премера;
16) остали пратећи подаци и документација.
Делови елабората
Члан 46.
У поступку катастарског премера делови елабората премера израђују се у аналогном или дигиталном облику, а предају Заводу у аналогном и дигиталном облику.
Делови елабората премера који су у поступку катастарског премера израђени у аналогном облику преводе се у дигитални растерски облик у формату података који је дефинисан подзаконским актом којим се прописује геодетско-катастарски информациони систем.
Изузетно од става 2. овог члана, записници геодетског мерења се преводе у дигитални облик у формату и структури прописаним за текстуалне податке.
Делови елабората који се у поступку катастарског премера израђују у дигиталном облику, Заводу се достављају према структури података и у формату који је дефинисан подзаконским актом којим се прописује геодетско-катастарски информациони систем.
 Формирање садржаја базе података катастра непокретности са привремено уписаним подацима
Члан 47.
На основу података из елабората премера и података који су преузети из постојећег катастра непокретности, извођач радова за подручје катастарског премера формира садржај базе података катастра непокретности са привремено уписаним подацима о непокретностима и правима на њима.
Садржај базе података из става 1. овог члана извођач радова доставља Заводу у прописаном формату и структури за размену података.
Елаборат премера и садржај базе података извођач радова доставља Заводу на преглед и пријем, а након пријема Завод даје сагласност за излагање на јавни увид података о непокретностима и правима на њима.
V. ОБНОВА КАТАСТРА НЕПОКРЕТНОСТИ 
Обнова катастра непокретности
Члан 48.
Обнова катастра непокретности врши се према подацима катастарског премера за катастарску општину, односно део катастарске општине на коме је премер извршен (у даљем тексту: подручје обнове).
Обнова катастра непокретности врши се и према подацима комасационог премера (комасације), за катастарску општину или део катастарске општине на коме је извршен комасациони премер (комасација).
Обезбеђивање организационих и техничких услова за излагање
Члан 49.
Завод преко надлежне службе за катастар непокретности (у даљем тексту: Служба) којој припада подручје обнове, обезбеђује организационе и техничке услове за излагање на јавни увид података о непокретностима и правима на њима (у даљем тексту: излагање), тако што:
1) образује комисију за излагање (у даљем тексту: Комисија);
2) објављује јавни оглас за обнову катастра непокретности;
3) обезбеђује и доставља личне позиве за излагање;
4) обезбеђује одговарајуће просторије у којима ће се вршити излагање и неопходну опрему за излагање.
Изузетно од става 1. тач. 3) и 4) овог члана, прописане обавезе може преузети извођач радова на катастарском премеру у складу са уговором који се закључује са инвеститором.
Документација за излагање података
Члан 50.
Документација за излагање података у поступку обнове катастра непокретности (у даљем тексту: документација за излагање) обухвата:
1) базу података постојећег катастра непокретности;
2) елаборат катастарског или комасационог премера;
3) базу података катастра непокретности са привремено уписаним подацима;
4) исправе на основу којих је формирана база података са привремено уписаним подацима (исправе прибављене у поступку катастарског премера, решења о расподели комасационе масе, одлуке надлежног органа о одређивању грађевинског земљишта и др.);
5) управне предмете.
Промене привремено уписаних података 
Члан 51.
Ако је после извршеног катастарског премера у постојећем катастру непокретности било промена на непокретностима и правима на њима, те промене се проводе у бази података са привремено уписаним подацима.
Формирање управног предмета
Члан 52.
За сваког имаоца права у подручју обнове, Служба формира, у складу са прописима о канцеларијском пословању органа државне управе, посебан управни предмет који садржи лист непокретности са привремено уписаним подацима и одговарајуће исправе које се односе на непокретности и имаоца права.
Лист непокретности из става 1. овог члана садржи податке о свим непокретностима једног имаоца права у подручју обнове, а приликом штампе, поред осталих података, садржи датум штампе и констатацију да су уписани подаци привремени до потврђивања катастра непокретности.
Ако у време обнове није основан геодетско-катастарски информациони систем, лист непокретности формира се сходно постојећим информатичким програмима за катастар непокретности, тако да обухвата све парцеле једног имаоца права својине.
Јавни оглас
Члан 53.
Време и место излагања објављује Служба у јавном огласу за обнову катастра непокретности који се истиче на јавним објектима, зградама за колективно становање и другим пригодним местима у катастарској општини у којој се врши излагање, на интернет страници Завода и у јавним медијима.
Објављивањем јавног огласа сматрају се позваним, лица:
1) одређена решењем о расподели комасационе масе;
2) која сматрају да имају правни интерес да учествују у поступку обнове катастра непокретности.
Достављањем личног позива позивају се лица:
1) утврђена у катастарском премеру; 
2) која нису утврђена у катастарском премеру, а уписана су у постојећем катастру непокретности.
Лицима из става 3. овог члана уз позив се доставља и неоверен лист непокретности са привремено уписаним подацима.
Датум почетка, односно завршетка излагања одређен у јавном огласу сматра се и датумом почетка, односно завршетка оснивања катастра непокретности, у складу са Законом.
Поступак излагања
Члан 54. 
Поступак излагања води председник Комисије који на почетку проверава идентитет позваних лица.
Присутном лицу које затражи да учествује у поступку признаје се својство имаоца правног интереса и странке у поступку, ако свој правни интерес учини вероватним и од утицаја на коначно утврђивање права на непокретностима.
Излагање и коначно утврђивање права на непокретностима врши се и у одсуству:
1) лица која се у складу са овим правилником не позивају лично; 
2) лица која су уредно лично позвана, а нису се одазвала позиву; 
3) физичког лица које је умрло, а Комисији нису познати наследници, односно правног лица које је престало да постоји, а Комисији нису познати правни следбеници.
У поступку излагања решавају се сви нерешени захтеви из одржавања постојећег катастра непокретности, као и нови захтеви примљени у поступку излагања.
Записник, приговор, решење и жалба
Члан 55.
Током излагања води се записник, који се сачињава и у случају када се, у складу са овим правилником, излагање врши без присуства странака.
Када се излагање врши у присуству странака, Комисија упознаје присутна лица са подацима о непокретностима и правима на њима, а по потреби ставља на увид и остале податке из документације за излагање и захтева изјашњење о њима.
Записник се сачињава за сваки управни предмет и у њему се наводе непокретности за које се обнавља катастар непокретности и одређују права на њима, са навођењем одредаба Закона и овог правилника, односно прописа на основу којих су одређена.
Записник се уручује странкама у поступку, одмах по његовом сачињавању, односно доставља странкама које се лично не позивају или се нису одазвале позиву, са поуком о праву на приговор у складу са Законом. 
Странке које су учествовале у поступку могу изјавити приговор и током поступка на расправи, који се наводи у записнику. 
О приговору се одлучује решењем које се доставља странкама, са поуком о праву на жалбу у складу са Законом.
Када ималац правног интереса изјави приговор на привремено уписане податке и ако постоји основ да се приговор усвоји и да се промене привремено уписани подаци, односно стање утврђено записником или решењем, Комисија ће, пре доношења решења по приговору, обавезно одржати усмену расправу у присуству странака.
Уз позив странкама на усмену расправу доставиће се копија приговора имаоца правног интереса.
Приговори и жалбе евидентирају се у посебном обрасцу који води Комисија и који садржи број управног предмета, податке о подносиоцу приговора, односно жалбе и датум подношења, датум доношења решења и начин одлучивања.
Обнова катастра непокретности према подацима катастарског премера 
Члан 56.
Када су имаоци права сагласни са привремено уписаним подацима о непокретностима, за имаоца права својине одређује се:
1) на парцели, лице утврђено у поступку катастарског премера;
2) на објекту, лице утврђено у поступку катастарског премера које испуњава услове из члана 97. Закона;
3) на посебном делу објекта, лице утврђено у поступку катастарског премера које испуњава услове из члана 98. Закона, односно лице које је било уписано за имаоца права својине у постојећем катастру непокретности.
За држаоца објекта уписује се лице које не испуњава услове из члана 97. Закона за упис права својине, као на пример лице: 
1) које је изградило објекат са или без грађевинске дозволе, на својој и делу парцеле другог имаоца права својине;
2) за које је утврђено да је изградило објекат без грађевинске дозволе на парцели другог имаоца права својине, односно држаоца. 
У случају из става 2. тачка 2) овог члана, ако у поступку излагања ималац права својине на парцели није сагласан са уписом државине градитеља, градитељ својство градитеља доказује у складу са Законом. 
За држаоца посебног дела објекта уписује се лице које не испуњава услове из члана 98. Закона, ако је у поседу посебног дела објекта и има исправу која води стицању права својине на посебном делу.
Несагласност и отклањање грешака
Члан 57.
Када имаоци права нису сагласни са привремено уписаним подацима о непокретностима, проверавају се и отклањају грешке у прикупљању података у катастарском премеру и исправљају подаци о непокретностима и правима на њима.
Отклањање грешака насталих у прикупљању података у катастарском премеру врши извођач радова на катастарском премеру, на основу списка приговора и уочених пропуста који се односе на податке катастарског премера достављених од стране Комисије.
Ако један или више ималаца права нису сагласни са границом парцеле одређеној у катастарском премеру, а не постоји грешка у прикупљању података у катастарском премеру, о трошку имаоца права обележиће се спорни део границе према последњем стању постојећег катастра непокретности и извршити геодетско мерење у класи тачности катастарског премера.
Ако имаоци права својине нису сагласни са привремено уписаним подацима о правима на непокретностима или кад у поступку премера нису прикупљени подаци о имаоцима права, утврђивање права својине или других права врши се према подацима катастра непокретности за непокретност која одговара непокретности из катастарског премера.
Обнова катастра непокретности према подацима комасационог премера
Члан 58.
У поступку припреме података за обнову катастра непокретности према подацима комасационог премера (комасације), у базу података се привремено уписују подаци о непокретностима, учесницима комасације, односно имаоцима права својине и другим правима на њима (хипотека, плодоуживање и др.), садржани у решењу о расподели комасационе масе.
Записник
Члан 59.
У поступку излагања, за привремено уписане податке сачињава се записник у коме се наводе подаци о непокретностима и правима на њима, са констатацијом да су уписани на основу решења о расподели комасационе масе.
Примерак записника доставља се имаоцима права својине и других права, одређеним у решењу о расподели комасационе масе, са поуком о праву на приговор и даље се поступа у складу са чланом 55. овог правилника.
Пријем базе и потврђивање катастра непокретности
Члан 60.
По истеку рока за обнову катастра непокретности и окончаном излагању, Комисија:
1) штампа и оверава коначне листове непокретности сагласне записницима са излагања, односно донетим решењима;
2) сачињава извештај о извршеном излагању, који је саставни део техничког извештаја из члана 8. овог правилника и који нарочито садржи: решење о образовању комисије, место и период излагања, укупан број управних предмета, број листова непокретности, укупан број приговора и жалби и број приговора који су се односили на теренске радове. 
Пријем базе података катастра непокретности врши унутрашња јединица Завода, надлежна за надзор над обновом катастра непокретности, која предлаже и доношење решења о потврђивању катастра непокретности, у складу са подзаконским актом којим се уређује надзор.
Ако се приликом пријема утврди да база података катастра непокретности, односно документација за излагање података прописана у члану 50. овог правилника има недостатака или да поступак излагања прописан у чл. 54. и 55. овог правилника није спроведен правилно, записником се налаже допуна поступка и отклањање недостатака.
После потврђивања катастра непокретности документација за излагање и база података предаје се надлежној Служби, а копија базе података предаје се основној унутрашњој јединици Завода надлежној за послове архивирања. 
VI. ОДРЖАВАЊЕ КАТАСТРА НЕПОКРЕТНОСТИ
Одржавање катастра непокретности
Члан 61.
Одржавање катастра непокретности јесте прикупљање, утврђивање и провођење насталих промена на непокретностима и правима на њима, кроз поступак измене постојећих података или уписа нових података о непокретностима и правима на њима у бази података.
Поступак прикупљања, утврђивања и провођења промена из става 1. овог члана, покреће се на основу захтева странке или по службеној дужности.
У поступку одржавања катастра непокретности врши се и обнављање граница парцеле и идентификација непокретности.
Врсте промена
Члан 62.
Промене у поступку одржавања катастра непокретности јесу промене на непокретностима и правима на њима настале:
1) деобом парцеле изван грађевинског земљишта;
2) спајањем парцела изван грађевинског земљишта;
3) реализацијом пројекта парцелације, односно препарцелације и исправке граница на грађевинском земљишту;
4) у поступку уређења међе пред судом;
5) променом врсте земљишта;
6) променом начина коришћења и катастарске класе земљишта;
7) изградњом, деобом и спајањем објекта; 
8) доградњом објекта;
9) реконструкцијом објекта;
10) уклањањем објекта или дела објекта;
11) променом начина коришћења и структуре објекта и посебног дела објекта;
12) промена настала на објектима за које је уписано да су без грађевинске, односно употребне дозволе;
13) променом имаоца права, односно држаоца;
14) променом врсте права и облика својине на непокретности;
15) стицањем права коришћења;
16) стицањем права закупа;
17) брисањем држаоца и уписом права својине на парцели;
18) утврђивањем службености;
19) успостављањем хипотеке;
20) изменом првенственог реда уписа;
21) уписом права прече куповине;
22) истеком важности уписа;
23) поништавањем, односно укидањем исправе која је била основ за промену у катастру непокретности;
24) исправљањем грешака, недостатака и пропуста;
25) на основу исправе за упис која не испуњава услове за коначан упис права (упис предбележбе);
26) променом личних, статусних и других података о имаоцу права на непокретности;
27) настанком чињенице која се односи на личност имаоца права, односно непокретност (забележба);
28) утврђивањем и променом кућног броја;
29) именовањем, односно променом назива улице или трга;
30) променом граница, назива и матичних бројева просторних јединица;
31) променом података од утицаја на висину катастарског прихода;
32) променом података од утицаја на тржишну вредност непокретности;
33) по другом основу, у складу са законом.
Промене из става 1. тач. 1)–28) овог члана уписује се у базу података на основу решења, а промене из тач. 29)–32) уписују се без доношења решења.
 Не сматра се променом у поступку одржавања катастра непокретности и не доноси решење за:
1) обнављање граница парцеле;
2) идентификацију непокретности.
Не сматра се променом у поступку одржавања катастра непокретности и не доноси посебно решење о упису у базу података, за упис и брисање забележбе:
1) поднетог захтева за провођење промене;
2) да првостепенa одлука није коначнa;
3) да првостепена одлука није правноснажна;
4) покретања управног спора против другостепенe одлуке донетe у одржавању или обнови катастра непокретности.
Подносилац захтева
Члан 63.
Захтев за провођење промене подноси:
1) ималац права;
2) држалац непокретности;
3) ималац правног интереса.
Захтев за провођење промене може у име лица из става 1. овог члана поднети заступник, односно пуномоћник, сходно закону којим се уређује општи управни поступак.
Ако је пуномоћник адвокат или представник службе правне помоћи јединице локалне самоуправе, пуномоћје, односно овлашћење које се прилаже уз захтев се не оверава у складу са прописима којим се уређује оверавање потписа.
Ималац правног интереса у захтеву наводи свој интерес и подноси одговарајуће доказе о томе. 
Захтев за провођење промене
Члан 64.
Захтев за провођење промене подноси се:
1) надлежној Служби преко пријемне канцеларије;
2) коришћењем web сервиса Завода; 
3) поштом.
Захтев за провођење промене подноси се у року прописаном Законом, на прописаним обрасцима (Прилози 12 и 13), који нарочито садрже: 
1) податке о подносиоцу захтева – име, име једног родитеља и презиме, адресу и ЈМБГ, односно назив, седиште, адресу и МБ правног лица, као и контакт телефон, односно адресу електронске поште;
2) врсту промене;
3) податке о непокретности;
4) потпис подносиоца захтева, односно заступника или пуномоћника.
Уз захтев за провођење промене прилажу се исправе за упис у папирној форми, у оригиналу, овереном препису или овереној копији, односно у форми електронског документа, као и доказ о извршеној уплати таксе.
Ако се захтев подноси преко web сервиса Завода, захтев и исправе за упис достављају се у складу са овим правилником и прописима којима се уређује употреба електронског потписа и електронског документа.
На основу захтева Служба формира управни предмет под одређеним бројем за текућу годину, у складу са прописима о канцеларијском пословању органа државне управе.
Изјава геодетске организације
Члан 65.
Када је за провођење промене потребно извести геодетске радове на терену и када радове изводи геодетска организација, уз захтев се доставља и Изјава геодетске организације о прихватању извршења геодетских радова на терену (Прилог 14), која садржи и захтев за издавање података и истовремено представља пријаву радова геодетске организације надлежној Служби.
У случају из става 1. овог члана, захтев Служби у име подносиоца захтева може доставити и геодетска организација која изводи те радове, у ком случају захтев садржи и пуномоћје, односно овлашћење подносиоца захтева на истом захтеву које се не оверава, да геодетска организација у његово име може доставити захтев Служби.
Геодетска организација дужна је да захтев достави најкасније у року од три дана од дана давања пуномоћја, односно овлашћења из става 2. овог члана. 
Евидентирање и забележба захтева
Члан 66.
Када су у базу података унети сви неопходни подаци из захтева, у базу података уписује се време пријема захтева (година, месец, дан, час, минут и секунд), а на непокретности на коју се односи захтев уписује се забележба о поднетом захтеву и броју предмета ради чињења видљивим.
Доказ о пријему захтева издаје се на копији поднетог захтева стављањем отиска пријемног штамбиља и уписивањем времена пријема захтева и броја предмета или се издаје потврда о пријему захтева (непосредно или путем web сервиса Завода) која се генерише из базе података.
Уредност захтева
Члан 67.
Захтев за упис у катастар непокретности је уредан ако има садржај прописан одредбама члана 124. Закона.
Уз захтев за упис приликом подношења захтева у пријемној канцеларији надлежне Службе подноси се доказ о уплати таксе, а ако доказ није поднет или је захтев поднет поштом, односно коришћењем web сервиса Завода без доказа о уплати таксе, подносиоцу захтева доставља се опомена за плаћање и достављање доказа о уплати таксе.
Остали захтеви
Члан 68.
Подношење захтева за обнављање граница парцеле, идентификацију непокретности, израду геодетских подлога за потребе разних врста пројеката у инжењерско-техничким областима, као и за издавање података за вештачење не представља захтев за провођење промене у катастру непокретности, а подноси се сходно одредбама овог правилника које се односе на захтев за провођење промене за које је потребно извести геодетске радове на терену.
Евиденција геодетске организације о примљеним захтевима
Члан 69.
О примљеним захтевима странака за пружање услуга које су у вези са одржавањем катастра непокретности, геодетска организација је дужна да сходно члану 18. став 2. тачка 1) Закона води евиденцију примљених захтева странака, у дигиталној или аналогној форми.
Евиденција из става 1. овог члана се води по годинама и нарочито садржи:
1) редни број захтева;
2) име, име једног родитеља, презиме, адресу и ЈМБГ, односно назив, седиште, адресу и МБ правног лица, подносиоца захтева;
3) контакт телефон подносиоца захтева;
4) врсту захтеване промене, односно врсту геодетских радова на терену;
5) податке о непокретности (број парцеле, назив катастарске општине, и сл.);
6) датум подношења захтева странке наведен у обрасцу захтева;
7) датум изјаве геодетске организације наведен у обрасцу изјаве;
8) назив Службе којој је предат захтев странке;
9) датум и број предмета под којим је заведен захтев странке у Служби;
10) датум извођења геодетских радова на терену;
11) датум предаје елабората геодетских радова Служби;
12) постојање недостатака констатованих у записнику приликом прегледа и пријема елабората радова од стране Службе (да/не).
Врсте геодетских радова на терену 
Члан 70.
За промене из члана 62. став 1. тач. 1), 3), 4), 6), 7), 8), 9) и 10) овог правилника потребно је претходно извести геодетске радове на терену. 
За промене из члана 62. став 1. тач. 11), 24), 28) и 33) овог правилника, по потреби се претходно изводе геодетски радови на терену сходно одредбама овог правилника.
Геодетски радови на терену изводе се и у поступку обнављања граница парцеле, идентификације непокретности, израде геодетских подлога за потребе разних врста пројеката у инжењерско-техничким областима, за потребе вештачења, као и у другим случајевима прописаним законом или другим прописом. 
Општа правила код извођења геодетских радова на терену 
Члан 71.
Приликом извођења геодетских радова на терену у поступку одржавања катастра непокретности сходно се примењују одредбе овог правилника које се односе на катастарски премер. 
Геодетско мерење у поступку одржавања катастра непокретности врши се поларном методом, ортогоналном методом, методом глобалног навигационог сателитског система (ГНСС), фотограметријском методом, методом ласерског скенирања и њиховом комбинацијом.
Координате граничних тачака у поступку одржавања катастра непокретности одређују се коришћењем сервиса АГРОС система или геодетских референтних тачака у систему ETRS89/UTM пројекцији.
У катастарским општинама у којима је катастарски, односно комасациони премер извршен сходно Закону и овом правилнику, у поступку одржавања катастра непокретности координате тачака се одређују у класи тачности утврђеној за то подручје. 
За подручје у којем катастарски, односно комасациони премер није извршен у ETRS89/UTM пројекцији, већ су координате граничних тачака трансформисане из Гаус-Кригерове, Золднерове или стереографске пројекције у ETRS89/UTM пројекцију, код критеријума тачности у премеру који су прописани овим правилником, уместо вредности стандардне девијације хоризонталног положаја примењује се вредност 0,1 mm x М, где је М именилац размере аналогног катастарског плана за предметно подручје.
За подручја у којима катастарски, односно комасациони премер није извршен у државном референтном систему ETRS89/UTM или није трансформисан у тај систем, геодетско мерење и одређивање координата граничних тачака врши се у постојећој пројекцији (Гаус-Кригерова, стереографска и Золднерова пројекција).
Извођач геодетских радова
Члан 72.
Извођење геодетских радова на терену обавља геодетска организација или Завод, у складу са Законом.
Извођење геодетских радова на терену обавља и геодетски стручњак који је решењем суда или другог органа одређен да вештачи у конкретном предмету, сходно закону којим се уређује рад судских вештака, а у складу са Законом и одредбама овог правилника које се односе на извођење геодетских радова и достављање елабората геодетских радова.
Почетак извођења радова 
Члан 73.
Геодетска организација може почети извођење радова на терену након потписивања изјаве из члана 65. став 1. овог правилника и преузимања одговарајућих података према последњем стању у бази података геодетско-катастарског информационог система. 
Копију захтева странке (за провођење промене у катастру, обнављање граница парцеле, идентификацију непокретности и израду геодетских подлога за потребе разних врста пројеката у инжењерско-техничким областима и др.) и копију изјаве о прихватању извођења геодетских радова на терену, геодетска организација задржава у свом предмету.
Издавање података за потребе геодетских радова на терену 
Члан 74.
У поступку одржавања катастра непокретности, у зависности од врсте геодетских радова на терену, Завод, односно Служба издаје геодетској организацији податке прописане овим правилником, који су наведени за одговарајућу врсту геодетских радова на терену.
Када је овим правилником предвиђено издавање координата геодетских референтних тачака и граничних тачака непокретности, Завод, односно Служба ће издати геодетској организацији координате геодетских референтних тачака и граничних тачака непокретности у ETRS89/UTM пројекцији, као и коришћеној методи геодетског мерења у премеру, односно одржавању премера.
Изузетно од става 2. овог члана, за подручје за које није извршен прелазак на ETRS89/UTM пројекцију, издају се координате тачака из базе података катастра непокретности у постојећој пројекцији (Гаус-Кригерова, стереографска и Золднерова пројекција). 
Ако за предметно подручје није израђен дигитални катастарски план у постојећој пројекцији, издају се нумерички подаци геодетског мерења непокретности или списак координата детаљних тачака ако не постоје нумерички подаци.
За премер који је извршен сходно Закону и овом правилнику уз издате податке издаје се податак о класи тачности из члана 22. овог правилника, а за премер извршен у складу са ранијим прописима уз издате податке издаје се и податак о категорији премера, који се одређује на основу критеријума према Прилогу 15.
На захтев геодетске организације могу се издати и други подаци о непокретности у вези са којом се врши геодетско мерење. 
Геодетска организација након преузимања података може по истом захтеву затражити допуну преузетих података, односно додатне податке потребне за извођење геодетских радова.
Подаци из ст. 1–7. овог члана, издају се по правилу у року од пет радних дана од дана подношења захтева.
Приликом издавања података геодетској организацији, Служба је дужна да у предмету сачини спецификацију издатих података и унесе следеће податке:
1) име и презиме и потпис лица које је издало податке;
2) датум преузимања података;
3) име и презиме и потпис лица које је преузело податке.
У случају достављања података електронском поштом, у предмет се улаже садржај електронске поште и службена белешка лица које је доставило податке са датумом прослеђивања и називом примаоца података.
Примерак података који су издати геодетској организацији улаже се у предмет Службе.
Подаци из ст. 1–7. овог члана могу се издати само геодетској организацији која има лиценцу за рад геодетске организације и геодетску лиценцу одговорног лица.
Елаборат геодетских радова
Члан 75.
Елаборат геодетских радова чине подаци добијени геодетским мерењем и прикупљањем података на терену.
Елаборат геодетских радова обавезно садржи:
1) насловну страну (Прилог 16);
2) изјаву одговорног лица из члана 19. став 1. Закона, да су геодетски радови изведени у складу са Законом, овим правилником, другим прописима, стандардима и техничким нормативима (Прилог 17); 
3) записник о извршеном увиђају (Прилог 18).
Зависно од врсте геодетских радова на терену, елаборат геодетских радова садржи и друге податке који су прописани овим правилником за сваку врсту геодетских радова.
Елаборат геодетских радова израђују се и предаје Служби у аналогној и дигиталној форми у прописаном формату, садржају и структури података.
Сви делови елабората морају бити оверени потписом и печатом одговорног лица из члана 19. став 1. Закона.
Насловну страну елабората геодетских радова оверава потписом и печатом одговорно лице у геодетској организацији из члана 19. став 1. Закона, као и овлашћено лице у име геодетске организације.
Када елаборат геодетских радова израђује Завод, односно Служба, елаборат не садржи изјаву из става 2. тачка 2) овог члана, а уместо података о геодетској организацији у елаборат геодетских радова уноси се податак да је Завод, односно Служба извршила и оверила геодетске радове на терену.
Скица одржавања катастра непокретности
Члан 76.
Скица одржавања катастра непокретности садржи ваноквирни и оквирни простор скице (Прилог 19).
Ваноквирни простор скице садржи:
1) назив „Република Србија”;
2) назив општине и катастарске општине;
3) назив „СКИЦА ОДРЖАВАЊА КАТАСТРА НЕПОКРЕТНОСТИ”;
4) назив геодетске методе мерења;
5) број управног предмета;
6) приближну размеру цртежа, односно скице; 
7) врсту промене, односно промена, ако их је више;
8) име и презиме, потпис и стручна спрема лица које је израдило скицу;
9) назив извођача геодетских радова; 
10) име и презиме, потпис и печат одговорног лица;
11) податке о извршеном прегледу од стране Службе.
У оквирни простор скице уносе се подаци постојећег стања катастра непокретности и подаци о насталим променама.
Подаци постојећег стања катастра непокретности, који се уносе у оквирни простор скице и који се односе на предметну парцелу, су:
1) граница парцеле, делова парцеле и објеката на парцели; 
2) број парцеле, бројеви делова парцеле и бројеви суседних парцела;
3) ознака за начин коришћења парцеле, односно делова парцеле;
4) назив улице и кућни број;
5) спратност и начин коришћења објеката; 
6) ознаке и бројеви геодетских референтних тачака које су коришћене приликом геодетског мерења.
Подаци новог стања који се уносе у оквирни простор скице зависе од врсте геодетских радова на терену и прописани су овим правилником у оквиру сваке врсте геодетских радова на терену.
Приказивање података на скици одржавања катастра непокретности
Члан 77.
На једну скицу одржавања катастра непокретности, по правилу, уносе се подаци који се односе на решавање по једној пријави.
Цртеж на скици одржавања катастра непокретности оријентише се према северу.
Подаци постојећег стања катастра непокретности приказују се на скици црном бојом.
Исцртавање и исписивање података новог стања, насталог као последица пријављене промене, врши се црвеном бојом.
Нове граничне тачке нумеришу се привременим бројевима од 1 до n у оквиру скице одржавања катастра непокретности.
Неважеће граничне линије парцела, делова парцела и објеката, као и други неважећи подаци на скици настали као последица пријављене промене, поништавају се тако што се на неважећој линији, односно податку исцртава знак „x” црвеном бојом.
За објекте који су уписани у катастру непокретности и од утицаја су на геодетско мерење, а који су уклоњени на предметној парцели и као промена нису пријављени Заводу, на скици се у средини предметног објекта исцртава знак „x” у кругу црвеном бојом.
Графички симболи на скици се приказују сагласно подзаконском акту којим се прописују ознаке и симболи за картографски приказ.
Скица одржавања катастра непокретности у аналогном облику израђују се на квалитетном хамер папиру формата А4 или А3, у размери која омогућује приказ прописаног садржаја.
Записник о извршеном увиђају
Члан 78.
Записник о извршеном увиђају садржи: 
1) Назив, седиште и контакт податке извођача радова који је извршио увиђај;
2) назив „ЗАПИСНИК О ИЗВРШЕНОМ УВИЂАЈУ”;
3) датум и време извршења увиђаја;
4) број управног предмета; 
5) врсту геодетских радова;
6) име и презиме, односно назив лица подносиоца захтева;
7) име и презиме присутних странака; 
8) утврђено чињенично стање; 
9) текст „записник је прочитан свим странкама које су присуствовале увиђају”;
10) изјаве странака и примедбе на записник;
11) потписе присутних странака;
12) име и презиме лица које је извршило увиђај;
13) име и презиме, потпис и печат одговорног лица које оверава записник.
У записнику о извршеном увиђају, у делу који се односи на резултат увиђаја на терену, наводи се кратко ток и садржај извршених радњи у поступку увиђаја, који у зависности од врсте геодетских радова на терену нарочито садржи: кратак опис изабране методе геодетског мерења непокретности и поступак рада, коришћене тачке референтне мреже, коришћене податке катастра непокретности, констатацију о изградњи, односно уклањању објекта или дела објекта на парцели који није био предмет захтева, констатацију о неслагању катастарских података са стањем на терену, тачност мерења, дате изјаве, као и друга битна запажања. 
Копија записника о извршеном увиђају уручује се подносиоцу захтева на лицу места, након извршеног увиђаја. 
Издавање података за деобу парцеле
Члан 79.
За потребе деобе парцеле, по правилу, издају се:
1) координате геодетских референтних тачака;
2) подаци о граничним тачкама парцеле, сходно члану 74. овог правилника;
3) копија катастарског плана, са бројевима граничних тачака и бројевима тачака геодетске референтне мреже, односно одговарајућих скица за парцелу.
Деоба парцеле на основу задатог услова
Члан 80.
Када се деоба парцеле врши на основу задатог услова, координате граничних тачака нове граничне линије рачунају се на основу тог услова и координата граничних тачака предметне парцеле.
Координате граничних тачака нове граничне линије преносе се на терен и обележавају прописаним белегама.
Деоба парцеле неће се вршити у случају кад гранична линија сече постојеће објекте на парцели, осим у случају двојних објекта где гранична линија између парцела сече објекат по вертикали на посебне објекте.
Деоба парцеле према дефинисаној граничној линији
Члан 81.
Када се деоба парцеле врши према граничној линији на терену дефинисаној од стране имаоца права својине, врши се геодетско мерење тачака нове граничне линије.
У поступку деобе катастарске парцеле мора се успоставити неопходан број граничних тачака парцеле која се дели, уз одређивање и обележавање граничних тачака које дефинишу нову граничну линију према подацима премера.
Садржина елабората геодетских радова код деобе парцеле
Члан 82.
Елаборат геодетских радова у поступку деобе парцеле, поред делова наведених у члану 75. став 2. овог правилника, садржи и:
1) податке за обележавање нових граничних тачака парцеле и апцисна одмерања нових граничних тачака дуж граничне линије парцеле;
2) записник са подацима о извршеном геодетском мерењу;
3) скицу одржавања катастра непокретности;
4) координате тачака нове граничне линије парцеле.
На скици одржавања катастра непокретности, поред података прописаних чланом 76. овог правилника, приказују се и:
1) нова гранична линија парцеле;
2) ознаке и привремени бројеви нових граничних тачака парцеле; 
3) мерени фронтови и одмерања;
4) бројеви новоформираних парцела, које уписује Служба после прегледа елабората.
Реализација пројекта парцелације, односно препарцелације и исправке граница на грађевинском земљишту
Члан 83.
За потребе реализације пројекта парцелације, односно препарцелације и исправке граница користе се, по правилу, подаци из пројекта геодетског обележавања.
Координате граничних тачака нове граничне линије преносе се на терен сагласно пројектном решењу геодетских радова из члана 9. овог правилника и обележавају се прописаним белегама.
Када је пројекат препарцелације израђен за потребе експропријације, обележавају се преломне тачке експропријационе линије и тачке на пресеку експропријационе линије и парцела.
Елаборат геодетских радова код реализације плана парцелације, односно препарцелације и исправке граница на грађевинском земљишту
Члан 84.
Елаборат геодетских радова код реализације плана парцелације, односно препарцелације и исправке граница, поред садржаја наведеног у члану 75. став 2. овог правилника, садржи и:
1) технички извештај о реализацији пројекта геодетског обележавања;
2) скицу одржавања катастра непокретности.
На скици одржавања катастра непокретности, поред података прописаних чланом 76. овог правилника, приказују се и:
1) нова гранична линија парцеле;
2) ознаке и привремени бројеви нових граничних тачака парцеле; 
3) мерени фронтови и одмерања;
4) бројеви новоформираних парцела, које уписује Служба после прегледа елабората.
Издавање података за потребе уређења међе пред судом
Члан 85.
За потребе уређења међе пред судом, вештак геодетске струке дужан је да пријави радове Служби и достави копију решења суда којим је одређен да вештачи у конкретном предмету.
Вештаку из става 1. овог члана Служба издаје податке наведене у члану 74. овог правилника.
Геодетско мерење граница и прикупљање података о промени катастарске културе
Члан 86.
Издавање података, геодетско мерење и израда елабората геодетског мерења нове границе катастарске културе на парцели, врши се по правилима која су прописана за поступак деобе парцеле.
Код утврђивања промене катастарске културе, односно начина коришћења парцеле, поступа се сходно подзаконском акту којим се уређује начин и поступак катастарског класирања и бонитирања земљишта, осим у случају промене настале изградњом или уклањањем објекта или делова објекта.
Издавање података за геодетско мерење новог објекта
Члан 87.
За потребе геодетског мерења новог објекта, издају се:
1) координате геодетских референтних тачака;
2) копија катастарског плана са бројевима делова парцеле и бројевима граничних тачака парцеле или копија одговарајуће скице;
3) по потреби и подаци о граничним тачкама парцеле, сходно члану 74. овог правилника.
Геодетско мерење новог објекта 
Члан 88.
Геодетско мерење граничних тачака новог објекта врши се сходно правилима која важе за катастарски премер објеката.
Ако је нови објекат изграђен без грађевинске и употребне дозволе, прикупљају се подаци о објекту и посебним деловима објекта у складу са Законом и овим правилником.
Подземни објекти се, по правилу, геодетски мере у току изградње.
Садржај елабората геодетског мерења новог објекта
Члан 89.
Елаборат геодетских радова код геодетског мерења новог објекта, поред делова наведених у члану 75. став 2. овог правилника, садржи и:
1) скицу одржавања катастра непокретности;
2) записник са подацима о извршеном геодетском мерењу;
3) координате нових граничних тачака објекта.
На скици одржавања катастра непокретности, поред података прописаних чланом 76. овог правилника, приказују се следећи подаци новог стања:
1) границе новог објекта;
2) ознаке и привремени бројеви нових граничних тачака објекта;
3) спратност и начин коришћења;
4) мерени фронтови и одмерања.
Издавање података за геодетско мерење дограђеног објекта
Члан 90.
За потребе геодетског мерења дограђеног објекта издају се:
1) координате геодетских референтних тачака;
2) подаци о граничним тачкама објекта који је дограђен, сходно члану 74. овог правилника;
3) копија катастарског плана са бројевима делова парцеле, бројевима граничних тачака и бројевима тачака геодетске референтне мреже;
4) по потреби и подаци о граничним тачкама парцеле, сходно члану 74. овог правилника.
Геодетско мерење дограђеног објекта
Члан 91.
Ако је површина дограђеног дела објекта ван габарита постојећег објекта мања од површине постојећег објекта, одређивање координата граничних тачака дограђеног дела објекта, по правилу, врши се на основу мерених фронтова и одмерањем (попречним одмерањем од претходно измерених граничних тачака или апцисним одмерањем дуж граничне линије објекта).
Ако је површина дограђеног дела објекта ван габарита постојећег објекта већа од површине постојећег објекта, врши се геодетско мерење постојећег и дограђеног дела објекта као целине, у складу са чланом 26. овог правилника.
Ако је објекат дограђен надзиђивањем постојећег објекта, не врши се геодетско мерење, већ се прикупљају подаци о спратности и начину коришћења дограђеног објекта. 
Ако је доградња извршена без грађевинске и употребне дозволе, прикупљају се подаци о објекту и посебним деловима објекта у складу са Законом и овим правилником.
Садржај елабората геодетског мерења дограђеног објекта
Члан 92.
Елаборат геодетских радова код доградње објекта, поред делова наведених у члану 75. став 2. овог правилника, садржи и:
1) скицу одржавања катастра непокретности;
2) записник са подацима о извршеном геодетском мерењу;
3) координате нових граничних тачака објекта.
На скици одржавања катастра непокретности, поред података прописаних чланом 76. овог правилника, приказују се следећи подаци новог стања:
1) границе целог објекта;
2) ознаке и привремене бројеве граничних тачака целог објекта;
3) спратност и начин коришћења; 
4) мерени фронтови и одмерања.
Прикупљање података о уклањању објекта или дела објекта
Члан 93.
За потребе прикупљања података о уклањању објекта или дела објекта, Служба по правилу издаје копију катастарског плана за предметну парцелу и копију скице одржавања катастра непокретности за објекат који је уклоњен или чији је део уклоњен.
Изузетно од става 1. овог члана, за потребе геодетског мерења преосталог дела објекта Служба издаје и податке геодетске основе.
Чињенице о уклањању објекта или дела објекта, констатују се у записнику о извршеном увиђају и на скици одржавања катастра непокретности.
Елаборат геодетских радова код уклањања објекта или дела објекта, поред делова наведених у члану 75. став 2. овог правилника, садржи и скицу одржавања катастра непокретности.
На скици одржавања катастра непокретности, поред података прописаних чланом 76. овог правилника, приказују се следећи подаци новог стања:
1) поништене граничне линије уклоњеног објекта или дела објекта;
2) границе преосталог дела објекта;
3) ознаке и привремени бројеви нових тачака на граници преосталог објекта;
4) спратност и начин коришћења преосталог објекта;
5) мерени фронтови и одмерања.
Геодетско мерење и прикупљање података у поступку исправљања грешака, недостатака и пропуста
Члан 94.
У поступку исправке грешака, недостатака и пропуста врши се геодетско мерење и прикупљање података о непокретностима, сходно одредбама овог правилника које се односе на извођење геодетских радова на терену.
Обнављање граница парцеле 
Члан 95.
Обнављање граница парцеле (омеђавање) је обележавање граничних тачака парцеле на терену прописаним белегама, према последњем стању података о парцели у бази података.
За потребе обнављања граница парцеле, издају се:
1) координате геодетских референтних тачака;
2) подаци о граничним тачкама парцеле сходно члану 74. овог правилника;
3) последња скица одржавања катастра непокретности;
4) копија катастарског плана са бројевима граничних тачака или копија одговарајуће скице;
5) други подаци премера у зависности од специфичности премера.
За обележавање граничних тачака парцеле, у зависности од врсте преузетих података и изабране методе геодетског мерења, врши се избор тачака референтне мреже и рачунање елемената за обележавање.
Ако се приликом обележавања утврди одступање обележених граничних тачака од фактичког стања које је веће од вредности двоструке стандардне девијације хоризонталног положаја за утврђену класу тачности за то подручје, односно од вредности податка категорије премера за премер извршен у складу са ранијим прописима, и имаоци права нису сагласни са извршеним обележавањем, поново се врши обележавање граничних тачака најмање истом тачношћу и са истом методом која је коришћена у премеру, односно одржавању премера. 
Обнављање граница парцеле на основу података премера и катастра који није на снази врши се само у поступку вештачења пред судом.
Садржај елабората у поступку обнављања граница парцеле
Члан 96.
У поступку обнављања граница парцеле, елаборат геодетских радова садржи делове елабората геодетских радова наведене у члану 75. став 2. овог правилника.
Ако се у поступку обнављања граница контролним мерењем утврди да постоји грешка у издатим подацима, геодетска организација је дужна да у записнику и извршеном увиђају констатује наведене чињенице, које је Служба дужна да провери и по потреби исправи грешку.
Издавање података за потребе идентификације непокретности
Члан 97.
За потребе идентификације парцеле, објекта или посебног дела објекта на терену, по правилу, издаје се:
1) копија катастарског плана; 
2) скица одржавања катастра непокретности;
3) скица посебног дела објекта, односно извод из техничке документације.
Идентификација непокретности
Члан 98.
Идентификација непокретности врши се на терену на основу преузетих података, без геодетског мерења, у погледу облика, положаја, величине и начина коришћења.
Ако се увиђајем на терену, на основу података катастра непокретности не може са сигурношћу идентификовати парцела, врши се обнављање граница парцеле, у складу са одредбама овог правилника.
О извршеној идентификацији на терену сачињава се елаборат, чија је садржина прописана одредбама члана 75. овог правилника.
Унапређење квалитета података премера 
Члан 99.
У подручјима где постојећи премер није извршен у ETRS89/UTM пројекцији, већ су координате граничних тачака трансформисане из Гаус-Кригерове, Золднерове или стереографске пројекције у ETRS89/UTM пројекцију, у поступку одржавања катастра непокретности може се унапредити квалитет података постојећег премера за парцеле и објекте.
Унапређење квалитета података премера, сходно овом правилнику, представља унапређење тачности координата граничних тачака парцела и објеката, кроз поновни поступак одређивања координата истих граничних тачака.
У поступку унапређења квалитета података премера издају се, поред података који су прописани за поједине врсте геодетских радова на терену, и други неопходни подаци премера и катастра непокретности. 
Захтев за унапређење квалитета података премера
Члан 100.
Захтев за унапређење квалитета података премера подноси се на обрасцу датом у Прилогу 20, заједно са захтевом за провођење промене, односно обнављање граница парцеле. 
На захтеву за унапређење квалитета података премера доставља се сагласност ималаца права својине суседних парцела, уписаних у катастар непокретности, чије је присуство обавезно приликом увиђаја на терену.
Поступци у којима се врши унапређење тачности
Члан 101.
Унапређење тачности координата граничних тачака врши се по захтеву странке и по службеној дужности.
По захтеву странке, унапређење тачности се може вршити у поступку геодетског мерења насталих промена и у поступку обнављања граница парцеле.
Унапређење тачности координата граничних тачака из става 2. овог члана може се применити када се на основу података катастра непокретности утврди разлика у хоризонталном положају граничне тачке у односу на њен фактички положај на терену, која није већа од 0,3 mm x M.
Кад се унапређење тачности из става 2. овог члана врши у поступку провођења промена, не доноси се посебно решење о унапређењу тачности, већ се чињенице о извршеном унапређењу са образложењем уносе у решење о провођењу промене.
Кад се унапређење тачности из става 2. овог члана врши у поступку обнављања граница парцеле доноси се посебно решење о унапређењу тачности.
По службеној дужности унапређење тачности врши се у поступку рачунања координата граничних тачака из нумеричких података постојећег премера, у подручјима где је дигитални катастарски план израђен дигитализацијом аналогног катастарског плана и где постоје нумерички подаци геодетског мерења за граничне тачке парцела и објеката.
Унапређење тачности из става 6. овог члана врши се на подручју целе катастарске општине, или на делу катастарске општине који је чинио целину за израду дигиталног катастарског плана.
Ако су разлике површина парцела и објеката настале у поступку из става 6. овог члана у прописаним границама, податак о новој површини уноси се у базу података без доношења посебног решења, а странци се доставља обавештење, а ако разлике нису у прописаним границама, поступа се сходно одредбама овог правилника које се односе на исправљање грешака. 
Резултат унапређења тачности
Члан 102.
Подаци добијени геодетским мерењем и прикупљањем података на терену у поступку унапређења тачности, саставни су део елабората геодетских радова у оквиру којих се врши унапређење.
Координате граничних тачака одређене у поступку унапређења тачности уносе се у базу података уместо дотадашњих координата одговарајућих тачака. 
Контрола постигнуте тачности положаја граничних тачака 
Члан 103.
У подручјима где је постојећи премер извршен у ETRS89/UTM пројекцији, као и приликом унапређења тачности координата граничних тачака непокретности, у поступку одржавања катастра непокретности врши се и контрола постигнуте тачности положаја граничних тачака. 
Као доказ испуњености захтеване тачности граничних тачака у елаборату геодетских радова наводи се:
1) изабрана метода геодетског мерења;
2) геодетски инструменти коју су коришћени са податком о метролошким карактеристикама;
3) стандардна девијација тачака референтне мреже које су коришћене приликом геодетског мерења;
4) вредности добијене као разлике двоструког мерења исте граничне тачке (минимално две граничне тачке у оквиру елабората геодетских радова);
5) вредности добијене као разлике мерених фронтова, односно одмерања и одговарајуће дужине из координата граничних тачака.
Подаци из става 2. овог члана наводе се у Извештају о контроли постигнуте тачности положаја граничних тачака сходно Прилогу 11.
Метролошко обезбеђење геодетских инструмената
Члан 104.
Пре употребе геодетских инструмената у поступку одржавања катастра непокретности обавезно се утврђују њихова метролошка својствa у складу са подзаконским актом којим се уређује начин и поступак мeтролошког обезбеђења геодетских радова.
Достављање елабората геодетских радова
Члан 105.
Ако законом за поједине геодетске радове није прописан друкчији рок, геодетска организација је дужна да елаборат геодетских радова достави надлежној Служби у року од 30 дана од дана преузимања података, односно од дана подношења захтева за провођење промене настале реализацијом пројекта парцелације, односно препарцелације и исправке граница на грађевинском земљишту. 
Кад се радови изводе на основу уговора о извођењу геодетских радова, геодетска организација је дужна да елаборат геодетских радова достави у року утврђеном уговором. 
Као доказ о року из става 2. овог члана, уз пријаву радова се доставља копија уговора у коме је наведен рок или писана изјава инвеститора у којој се наводи уговорени рок.
Ако геодетска организација не достави елаборат геодетских радова у року из ст. 1. и 2. овог члана, Служба ће је позвати да у року од осам дана достави елаборат, о чему се обавештава и подносилац захтева.
Отисак пријемног штамбиља, као потврду о пријему елабората геодетских радова, Служба ставља на копију насловне стране елабората, која се чува у предмету геодетске организације.
Преглед елабората геодетских радова
Члан 106.
У поступку прегледа и пријема елабората геодетских радова Служба проверава:
1) постојање лиценце за рад геодетске организације и геодетске лиценце одговорног лица увидом у Регистар лиценци Завода;
2) да ли је геодетска организација преузела податке према последњем стању у бази података геодетско-катастарског информационог система, који су неопходни за одговарајућу врсту геодетских радова на терену које је извела, у складу са чл. 73. и 74. овог правилника;
3) постојања уверења о исправности одговарајућег геодетског инструмента са којим су извршени геодетски радови; 
4) да ли је елаборат геодетских радова оверен од стране одговорног лица из члана 19. став 1. Закона, као и од стране овлашћеног лица у геодетској организацији;
5) да ли елаборат геодетских радова има све делове елабората прописане овим правилником;
6) да ли делови елабората геодетских радова имају прописану садржину;
7) да ли су подаци геодетског мерења достављени у прописаном формату;
8) квалитет изведених геодетских радова и примену прописа, стандарда и техничких норматива;
9) извршена геодетска мерења граничних тачака парцела и објеката упоређењем са актуелним дигиталним ортофотоом добијеним периодичним снимањем територије Србије, као и са другим подацима из геодетско-катастарског информационог система;
10) податке геодетског мерења преко мерених фронтова и контролних одмерања и остварење прописане класе тачности. 
По потреби, у циљу контроле квалитета изведених геодетских радова и примене прописа, стандарда и техничких норматива, Служба врши контролни увиђај на терену, о чему сачињава записник.
Пре вршења контролног увиђаја Служба обавештава подносиоца захтева и геодетску организацију која је извршила геодетске радове о месту и времену вршења увиђаја.
Овера и пријем елабората геодетских радова
Члан 107.
Када елаборат геодетских радова нема недостатака Служба оверава и прима елаборат, по правилу у року од седам радних дана од дана достављања елабората, тако што се на насловној страни елабората потписује лице које је прегледало елаборат и констатовало да је елаборат израђен у складу са прописима.
Ако се приликом прегледа елабората из става 1. овог члана утврде недостаци, Служба ће записником наложити геодетској организацији да у року од осам дана отклони утврђене недостатке.
Записник из става 2. овог члана нарочито садржи податке о:
1) Служби, броју предмета и датуму;
2) подносиоцу захтева и извођачу радова;
3) садржини елабората геодетских радова;
4) утврђеним недостацима;
5) мерама за отклањање утврђених недостатака са позивањем на одредбе прописа које треба применити;
6) року за отклањање недостатака;
7) лицу које је прегледало елаборат и одговорном лицу у Служби.
Ако геодетска организација у року из става 2. овог члана не отклони недостатке, Служба решењем одбија захтев за провођење промене.
Без доношења записника из става 2. овог члана, Служба решењем одбија захтев за провођење промене и у случају ако геодетска организација није преузела податке према последњем стању у бази података геодетско-катастарског информационог система, који су неопходни за одговарајућу врсту геодетских радова на терену које је извела, у складу са чл. 73. и 74. овог правилника.
Утврђивање и пријављивање неправилности у раду геодетске организације
Члан 108.
Ако Служба у поступку решавања захтева странке, односно прегледа и пријема елабората геодетских радова утврди неправилности и непоштовање дужности из члана 18. Закона, а које представљају прекршај геодетске организације сходно чл. 182. и 183. Закона, доставља инспектору Завода предлог за покретање прекршајног поступка.
Ако Служба у поступку прегледа и пријема елабората геодетских радова утврди неправилности које имају утицај на одузимање лиценце за рад, односно геодетске лиценце сходно чл. 19. и 20. Закона, као и подзаконском акту којим се уређују лиценца за рад геодетске организације и геодетска лиценца, дужна је да инспектору Завода предложи ванредни инспекцијски надзор над радом геодетске организације.
У случају из ст. 1. и 2. овог члана, Служба уз предлог доставља инспектору Завода и одговарајуће доказе. 
Нумерација парцела и граничних тачака у поступку утврђивања и провођења промена у бази података
Члан 109.
Нове парцеле настале деобом парцеле која је нумерисана целим бројем, нумеришу се у виду разломка, тако да бројилац представља досадашњи број парцеле, а именилац бројеве од 1 до n.
Ако се врши деоба парцеле која је нумерисана у виду разломка, нове парцеле се нумеришу тако да се за бројилац задржава бројилац дељене парцеле, а имениоци добијају бројеве у наставку иза последње искоришћеног броја имениоца за тај бројилац.
Ако се врши спајање две или више парцела, нова парцела се нумерише бројем у наставку последњег искоришћеног броја у катастарској општини.
Нумерација нових парцела насталих у поступку реализације пројекта парцелације, односно препарцелације врши се у складу са одредбама ст. 1–3. овог члана.
Привремено нумерисане нове граничне тачке, нумеришу се у наставку иза последњег искоришћеног броја граничне тачке у бази података за ту катастарску општину.
Парцеле чије су граничне линије измењене у поступку исправке грешке, унапређења тачности или уређења међе пред судом, задржавају постојеће бројеве. 
Поништавање броја парцеле и дела парцеле
Члан 110. 
Број парцеле и дела парцеле, који је једанпут поништен не може се више употребити. 
Изузетно од става 1. овог члана, поништен број парцеле, односно дела парцеле може се употребити у случају:
1) отклањања грешака, недостатака и пропуста;
2) у поступку деекспропријације;
3) поступања по другостепеном решењу или судској одлуци у вези са решењем о упису.
Нумерација делова парцеле под објектом
Члан 111.
Земљиште под новим објектом нумерише се првим бројем после броја до тада употребљеног за нумерисање делова парцеле на тој парцели.
У случају из става 1. овог члана новом објекту додељује се број сходно члану 41. став 2. овог правилника. 
Након провођења промене настале реализацијом пројекта парцелације, односно препарцелације, деобе парцеле и спајања парцела врши се ново нумерисање посебних делова парцеле, односно објеката од 1 до n у оквиру нове парцеле.
Промена границе парцеле на основу пројекта парцелације, односно препарцелације
Члан 112.
Промена границе парцеле у оквиру границе грађевинског земљишта утврђује се на основу:
1) пројекта парцелације, односно препарцелације потврђеног од стране надлежног органа;
2) елабората геодетских радова.
Ако је на парцелама обухваћеним пројектом парцелације, односно препарцелације уписано више лица, уз захтев за провођење промене доставља се сагласност свих лица уколико иста нису подносиоци захтева. У том случају на новонасталој парцели, односно парцелама уписују се одговарајући удели сходно уделима на постојећим парцелама. 
Ако се, поред формирања грађевинске парцеле на основу пројекта парцелације, односно препарцелације, захтева и упис новог имаоца права својине на новонасталој парцели, уз захтев се доставља и исправа о решеним имовинскоправним односима на земљишту, која садржи број парцеле и површину целе, односно дела постојеће парцеле која улази у састав новонастале парцеле, у складу са пројектом парцелације, односно препарцелације.
У случају да исправа из става 3. овог члана не садржи идентичан податак о површини која улази у састав новонастале парцеле у односу на податак о површини након обраде података и утврђивање површина, пре доношења решења Служба обавештава странку да такву исправу измени и достави са тачном површином.
У случају препарцелације израђене за потребе експропријације уз захтев за провођење парцелације не доставља се сагласност уписаних лица, односно доказ о решеним имовинскоправним односима на земљишту.
Исправка границе суседних парцела на грађевинском земљишту
Члан 113.
Исправка границе суседних парцела на грађевинском земљишту утврђује се на основу:
1) елабората геодетских радова;
2) доказа о испуњености услова за примену општих правила за парцелацију;
3) исправе о решеним имовинскоправним односима, односно о стицању земљишта, која садржи број парцеле и површину дела парцеле која улази у састав суседне парцеле;
4) сагласности надлежног правобраниоца ако је суседна парцела у јавној својини.
Формирање парцела у случају пресецања објекта 
Члан 114.
Када према пројекту парцелације, односно препарцелације гранична линија сече постојећи објекат, формирају се парцеле у складу са пројектом, а упис података о објекту врши се у складу са чланом 124. овог правилника.
Упис података на новонасталим парцелама
Члан 115.
На новонасталим парцелама уписују се досадашњи имаоци права у целини или са уделом, односно имаоци права у складу са исправом којом су решени имовинскоправни односи. 
На новонастале парцеле преносе се сви подаци о парцели, као и друга права и забележбе које су биле уписане на парцелама од којих су парцеле формиране, ако исправа за упис не одређује друкчије.
Изузетно од става 2. овог члана, у случају да новонастала парцела не служи парцели у чију корист је уписана службеност, односно да у корист новонастале парцеле нема услова за упис службености, на новонасталој парцели се не задржава уписана службеност.
Промена настала деобом парцеле изван границе грађевинског земљишта
Члан 116.
Промена настала деобом парцела изван границе грађевинског земљишта утврђује се на основу захтева имаоца, односно ималаца права својине и елабората геодетских радова.
На обрадивом пољопривредном земљишту не могу се, сходно закону којим се уређује пољопривредно земљиште, деобом на терену формирати парцеле чија је површина мања од 0,5 хектара, а на обрадивом пољопривредном земљишту уређеном комасацијом, чија је површина мања од једног хектара, нити провести такве промене у бази података.
На шумском земљишту уређеном комасацијом и на шумском земљишту за које је донет програм газдовања шумама не могу се, сходно закону којим се уређују шуме и шумско земљиште, деобом на терену формирати парцеле чија је површина мања од 0,5 хектара, нити провести такве промене у бази података.
Упис података на новонасталим парцелама
Члан 117.
На новонастале парцеле преносе се сви подаци о парцели, право својине, као и друга права и забележбе које су биле уписане на парцелама од којих су парцеле настале.
Изузетно од става 1. овог члана, у случају да новонастала парцела не служи парцели у чију корист је уписана службеност, односно да у корист новонастале парцеле нема услова за упис службености, на новонасталој парцели се не задржава уписана службеност.
Промена настала спајањем парцела изван границе грађевинског земљишта
Члан 118.
Спајање две или више суседних парцела изван границе грађевинског земљишта утврђује се и проводи на основу захтева имаоца, односно ималаца права својине и скице одржавања катастра непокретности коју израђује Служба без извођења геодетских радова.
На новонасталој парцели уписују се досадашњи ималац права својине у целини, односно имаоци права својине са уделом, према унетим површинама, осим ако није поднета одговарајућа исправа којом се удели ималаца права својине друкчије одређују.
На новонасталу парцелу преносе се сви подаци о парцели, као и друга права и забележбе које су биле уписане на парцелама од којих су парцеле настале.
На скици одржавања катастра непокретности из става 1. овог члана приказују се парцеле које се спајају и прецртана заједничка гранична линија и уписује се нови број парцеле, начин коришћења и катастарска класа земљишта.
Промена настала у поступку уређења међе пред судом
Члан 119.
Промена границе парцеле у поступку уређења међе пред судом утврђује се на основу: 
1) судске одлуке о уређењу међе;
2) друге исправе о решеним имовинскоправним односима, односно о стицању земљишта, која садржи број парцеле и површину дела парцеле која улази у састав суседне парцеле.
На основу судске одлуке, односно друге исправе из става 1. овог члана, утврђује се и проводи промена која се односи на границу, облик, површину и право на парцелама између којих је међа уређена.
Промена врсте земљишта
Члан 120.
Врста земљишта одређује се у складу са законом, а према каталогу шифара и назива за катастар непокретности. 
Промена врсте земљишта утврђује се на основу:
1) закона којим се уређује грађевинско, пољопривредно, шумско и водно земљиште;
2) планског документа којим се одређује грађевинско земљиште, односно акта који садржи попис катастарских парцела које се одређују за грађевинско земљиште;
3) планског документа којим је земљиште опредељено за пољопривредну производњу, односно за подизање шума.
У случају из става 2. тачка 2) овог члана уписује се и забележба о обавези плаћања накнаде за промену намене обрадивог пољопривредног земљишта, ако је земљиште проглашено за грађевинско земљиште после 15. јула 1992. године, сходно закону којим се уређује грађевинско земљиште.
Ако није могуће утврдити да ли је земљиште грађевинско, пољопривредно, шумско или водно, сврстава се у остало, до утврђивања.
Промена начина коришћења и катастарске класе земљишта
Члан 121.
Начин коришћења земљишта, односно катастарска култура и катастарска класа парцеле утврђује се за парцелу, односно део парцеле.
Промена из става 1. овог члана утврђује се у складу са подзаконским актом којим се прописује катастарско класирање земљишта.
Промена настала изградњом, деобом, спајањем, доградњом и реконструкцијом објекта
Члан 122.
Промена настала изградњом, деобом, спајањем, доградњом и реконструкцијом објекта утврђује се у складу са чланом 74. Закона, на основу:
1) издате употребне дозволе у обједињеној процедури и елабората геодетских радова;
2) елабората геодетских радова и техничке документације ако је за објекат издата грађевинска или употребна дозвола.
Ако за изградњу, деобу, спајање, доградњу и реконструкцију објекта није издата грађевинска и употребна дозвола, или је од дозволе одступљено, уписује сe одговарајућа забележба. 
Промена на земљишту настала изградњом објекта
Члан 123.
За део парцеле на коме је изграђен објекат мења се начин коришћења земљишта у земљиште под објектом.
Ако се ради о промени на земљишту за коју без грађевинске дозволе није могуће утврдити да се ради о објекту (рибњаци и др.), на делу где је извршена таква изградња врши се промена начина коришћења земљишта тако што се уписује култура.
Упис објекта изграђеног на више парцела
Члан 124.
Ако је објекат изграђен на две или више парцела, подаци о објекту уписују се на парцели на којој је објекат већим делом изграђен, са уписом забележбе на објекту да је део објекта изграђен и на другим парцелама. 
На другим парцелама не уписују се подаци о објекту, већ се уписује забележба да је на њима изграђен део објекта.
Ако је површина дела објекта који се налази на другој парцели мања од 0,5 m², тај део се приказује на плану, али се на парцели не формира део и не уписује забележба из става 2. овог члана.
Ако објекат има посебне делове, посебни делови уписују се на објекту везаном за парцелу где је већим делом изграђен. 
Двојни објекат дели се и уписује као два посебна објекта у складу са грађевинском и употребном дозволом или ако гранична линија између парцела на којима се налази објекат сече објекат по вертикали на два посебна објекта.
Подаци о мосту, вијадукту и сличном објекту, уписују се сходно ставу 1. овог члана, с тим што се на парцелама изнад којих се налази, уписује забележба да се изнад налази мост или вијадукт и наводе парцеле изнад којих се налази.
Објекти изграђени у складу са прописима
Члан 125.
Објектима изграђеним у складу са прописима сматрају се објекти за које је издата грађевинска и употребна дозвола, као и:
1) објекти у градовима, односно насељима градског карактера изграђени до 3. јуна 1948. године, када је ступила на снагу Основна уредба о грађењу („Службени лист ФНРЈ”, број 46/48);
2) стамбене зграде које су изграђене на селу до 21. марта 1961. године, када је ступио на снагу Закон о условима за изградњу стамбених зграда на селу („Службени гласник НРС”, број 7/61) или до ступања на снагу прописа о условима за изградњу стамбених зграда, уколико су их општински народни одбори донели у року прописаном тим законом;
3) остале врсте објеката који су изграђени на селу до 8. јула 1973. године, када је ступио на снагу Закон о изградњи инвестиционих објеката („Службени гласник СРС”, број 25/73), односно до ступања на снагу општинске, односно градске одлуке, уколико је иста донета у року прописаном тим законом;
4) објекти за које се издаје решење о одобрењу извођења радова и не издаје грађевинска дозвола, у складу са законом којим се уређује изградња објеката.
Време изградње објеката из става 1. тач. 1), 2) и 3) овог члана, утврђује се на основу датума геодетског мерења објекта, датума уписа у катастар земљишта, уверења надлежног органа или налаза и мишљења сталног судског вештака грађевинске струке о времену њихове изградње.
Правни статус објекта уписује се на основу утврђених чињеница о градњи, а према каталогу шифара и назива за катастар непокретности.
Утврђивање кућног броја
Члан 126.
Ако парцела на којој је изграђен објекат нема утврђен кућни број, а објекат испуњава прописане услове за утврђивање кућног броја, истовремено са уписом објекта, по службеној дужности утврђује се кућни број у складу са подзаконским актом којим се уређује начин и поступак утврђивања кућних бројева, означавања зграда бројевима и означавања назива насељених места, улица и тргова.
Упис посебног дела објекта
Члан 127.
Подаци о посебном делу објекта уписују се у складу са чланом 74. Закона, на основу:
1) издате употребне дозволе у обједињеној процедури и елабората геодетских радова;
2) употребне дозволе, ако садржи податке о посебном делу;
3) уверења надлежног органа, односно налаза и мишљења сталног судског вештака грађевинске струке, ако употребна дозвола не садржи податке о посебном делу или се ради о непокретности изграђеној пре прописа о изградњи објеката;
4) елабората геодетских радова, ако се ради о објекту за коју није издата дозвола и није изграђен пре прописа о изградњи објеката.
Елаборат геодетских радова за упис посебног дела објекта израђује се сходно члану 29. овог правилника.
Ако посебан део објекта прелази и на други објекат, подаци о посебном делу уписују се на објекту на коме је већим делом изграђен, са уписом забележбе да се део налази и на другом објекту. 
Упис имаоца права
Члан 128.
За имаоца права својине, односно држаоца на новоизграђеном објекту и његовим посебним деловима уписује се градитељ објекта сходно чл. 134. и 135. Закона.
Ако за новоизграђени објекат није издата грађевинска и употребна дозвола или је од дозволе одступљено врши се упис одговарајуће забележбе сходно каталогу шифара и назива за катастар непокретности.
Промена настала доградњом објекта
Члан 129.
Промена настала доградњом објекта проводи се у случајевима извршене доградње ван габарита или надзиђивањем постојећег објекта.
Ако је доградња објекта који је изграђен у складу са прописима изведена без грађевинске дозволе, односно ако је доградња објекта који је изграђен без дозволе изведена са грађевинском и употребном дозволом, за објекат се уписује податак о правном статусу „Објекат, односно део објекта није изграђен у складу са прописима”, као и одговарајућа забележба сходно каталогу шифара и назива за катастар непокретности.
Упис имаоца права на дограђеном објекту
Члан 130.
Градитељ дограђеног објекта уписује се за имаоца права својине ако су испуњени услови из члана 134. Закона.
Када за дограђени део објекта није издата употребна дозвола, градитељ дограђеног дела објекта уписује се за држаоца објекта сразмерно површини дограђеног дела у односу на укупну грађевинску бруто површину објекта.
Ако није могуће уписати сразмерну површину због заједничких удела на објекту, и градитељу дограђеног дела се уписује заједнички удео на објекту.
Променом насталом доградњом објекта мења се грађевинска бруто површина објекта и у зависности од доградње, спратност објекта, број посебних делова објекта и површина под објектом.
Посебни делови објекта уписују се у складу са чланом 127. овог правилника.
Промена настала реконструкцијом објекта
Члан 131.
Промена настала реконструкцијом објекта, проводи се ако је у објекту промењен број функционалних јединица, односно посебних делова објекта, или се мењају други уписани подаци о објекту.
Посебни делови настали реконструкцијом објекта уписују се у складу са чланом 127. овог правилника, уз упис одговарајућег правног статуса и забележбе. 
Промена настала уклањањем објекта
Члан 132.
Промена настала уклањањем објекта утврђује се на основу елабората геодетских радова, уз који се прилаже решење о уклањању објекта ако је издато. 
У случају уклањања објекта бришу се подаци о објекту у бази података, права и забележбе на том објекту, као и број, граничне линије и подаци о делу парцеле на коме се објекат налазио.
Површина дела парцеле из става 2. овог члана додаје се површини суседног дела парцеле.
Промена настала уклањањем дела објекта
Члан 133.
Промена настала уклањањем дела објекта утврђује се на основу елабората геодетских радова. 
Уклањањем дела објекта мења се спратност, геометрија објекта и дела парцеле – земљиште под објектом, сходно промени насталој уклањањем објекта.
Промена начина коришћења и структуре објекта и посебног дела објекта
Члан 134.
Промена начина коришћења настала адаптацијом или изменом структуре објекaтa и посебних деловa објекaта који су изграђени у складу са прописима, утврђује се на основу грађевинске и употребне дозволе, уверења надлежног органа, односно налаза и мишљења сталног судског вештака грађевинске струке. 
За објекте и посебне делове објекта који нису изграђени у складу са прописима, промена начина коришћења утврђује се на основу записника о извршеном увиђају израђеног у поступку геодетског утврђивања промене на терену.
Када се мења начин коришћења посебног дела објекта, врши се и одговарајућа промена начина коришћења објекта у коме се посебан део налази.
Промена настала на објектима за које је уписано да су без грађевинске, односно употребне дозволе
Члан 135.
За уписани објекат за кога се накнадно достави грађевинска и употребна дозвола, утврђује се промена:
1) правног статуса објекта;
2) државине у право својине и врши брисање одговарајуће забележбе, ако је на објекту уписана државина.
Ако је објекат изграђен пре прописа из члана 125. овог правилника, промена из стaвa 1. овог члана утврђујe се на основу уверења надлежног органа, односно налаза и мишљења сталног судског вештака грађевинске струке.
Пре провођења промене из става 1. овог члана, Служба или геодетска организација, врши проверу идентичности података који се односе на димензије, положај, спратност и начин коришћења објекта, односно број и структуру посебних делова, ако објекат има посебне делове.
Накнадни упис посебних делова објекта
Члан 136.
Ако приликом првог уписа објекта није извршен упис посебних делова објекта, на основу накнадно достављене грађевинске и употребне дозволе и техничке документације за објекат, или уверења надлежног органа, односно налаза и мишљења сталног судског вештака грађевинске струке, врши се и упис свих посебних делова објекта.
За имаоца права својине на посебним деловима уписује се ималац права својине на објекту, односно друго лице сходно члану 134. Закона.
Промена имаоца права, односно држаоца на непокретности
Члан 137.
Промена имаоца права, односно држаоца на непокретности врши се на основу исправе, чији су садржина и облик прописани законом, уз постојање општих услова за упис права.
Изузетно од става 1. овог члана, промена уписа права врши се и без исправе на основу закона.
О имаоцу права, односно држаоцу на непокретности уписују се подаци о имену, имену једног родитеља и презимену, адреси и ЈМБГ, односно пословном имену, седишту и МБ.
Правни континуитет
Члан 138.
Правни континуитет између ималаца права постоји кад се право изводи из права уписаног претходника, или лица које испуњава услове за упис.
Не захтева се правни континуитет са уписаним претходником у случају стицања права по основу: 
1) комасације;
2) уговора о откупу стана у друштвеној, односно државној својини закљученог у складу са законом.
Не захтева се правни континуитет и за упис стицања права по закону који не прописује, као услов, правни континуитет са уписаним претходником, односно који друкчије одређује услов и основ уписа.
Упис страног лица
Члан 139.
Страно лице може бити уписано у катастар непокретности, у складу са законом, на основу исправе и уз постојање узајамности у погледу стицања права својине, на основу података које води министарство надлежно за послове правде.
За страно лице које обавља делатност у Републици Србији, поред постојања узајамности из става 1. овог члана, неопходно је доставити и мишљење надлежног министарства да је непокретност неопходна за обављање делатности.
О извршеном упису страног лица обавештава се министарство надлежно за послове правде.
Упис удела
Члан 140.
Удели права на непокретности уписују се у складу са исправом подобном за упис и исказују се у облику разломка чији укупан збир мора бити 1.
Ако су у исправи удели изражени у процентима или децималним бројевима, удео права прерачунава се у одговарајући разломак.
Промена врсте права и облика својине на непокретности
Члан 141.
Промена врсте права и облика својине на непокретности врши се на основу одговарајуће исправе којом се конституише друга врста права или облик својине.
Промена настала конверзијом права коришћења или права закупа на грађевинском земљишту у државној својини у право својине, односно јавне својине, врши се у складу са одредбама закона којим се уређује грађевинско земљиште, у зависности од тога да ли се ради о изграђеном или неизграђеном грађевинском земљишту које одређује тај закон.
Промена на непокретностима у државној својини настала успостављањем јавне својине Републике Србије, аутономне покрајине или јединице локалне самоуправе, врши се у складу са законом којим се уређује јавна својина.
Промене из ст. 2. и 3. овог члана проводе се по захтеву или по службеној дужности, у законом прописаним роковима.
Промена настала стицањем права коришћења
Члан 142.
На непокретностима у јавној својини право коришћења, односно корисник уписује се у складу са законом којим се уређује јавна својина.
Право коришћења уписује се у катастар непокретности уписом података о имаоцу права коришћења, односно кориснику заједно са подацима о имаоцу права јавне својине на непокретности.
Промена настала стицањем права закупа
Члан 143.
Право закупа на непокретности уписује се у катастар непокретности уписом података о имаоцу права закупа, трајању закупа, као и података о исправи за упис, без промене података о имаоцу права својине на непокретности.
Право подзакупа уписује се на начин прописан за упис закупа, без брисања права закупа. 
Право закупа, односно подзакупа брише се по захтеву, протеком рока или пре протека рока на основу исправе о њиховом престанку.
Промена настала брисањем држаоца и уписом права својине на парцели
Члан 144.
Право својине на парцели уписује се на захтев лица које је уписано као држалац парцеле у оснивању катастра непокретности, ако је од дана почетка примене катастра непокретности протекло пет година и ако треће лице у том периоду није поднело захтев за упис права својине на основу исправе за упис.
Право својине или право коришћења на парцели може се уписати на захтев лица које је уписано као држалац парцеле и пре истека рока од пет година, ако то лице достави исправу о стицању права својине, односно права коришћења на парцели.
Промена настала утврђивањем службености
Члан 145.
Право службености уписује се као право плодоуживања, право пролаза, као и друго право прописано законом којим се уређују права на непокретности.
Право службености уписује се на непокретности у корист одређеног имаоца права или у корист друге непокретности без обзира на имаоца права својине на тој непокретности.
Право стварне службености уписује се на непокретностима у чију корист (повласно добро) и на чији терет (послужно добро) је успостављена службеност, без уписа података о лицима која су имаоци права својине на тим непокретностима.
Основ за упис права службености
Члан 146.
Право службености уписује се на основу исправе, као и на основу самог закона ако је законом прописан упис службености.
Ако се вршење службености ограничава на одређене просторне границе, скица и опис те просторне границе представља саставни део исправе из става 1. овог члана.
Промена настала успостављањем хипотеке
Члан 147.
Хипотека се уписује на непокретности, односно праву својине или другом праву на непокретности, у складу са законом којим се уређује хипотека.
Хипотека на објекту у изградњи
Члан 148.
Хипотека на објекту, односно посебном делу објекта у изградњи уписује се на парцели на којој се објекат гради. 
Приликом уписа објекта, односно посебног дела објекта из става 1. овог члана у катастар непокретности за који је издата употребна дозвола, истим решењем хипотека се по службеној дужности уписује на објекту, односно посебном делу објекта и брише се са парцеле.
Објекти и посебни делови објекта у изградњи, сматрају се посебним непокретностима и упис хипотеке на њима не зависи од редоследа решавања захтева за упис осталих промена на парцели на којој се граде.
Подаци о хипотеци
Члан 149.
Код уписа хипотеке у катастар непокретности уписује се:
1) врста хипотеке прописана законом;
2) име и презиме, адреса и ЈМБГ, односно пословно име, седиште повериоца и МБ;
3) име и презиме, адреса и ЈМБГ, односно пословно име, седиште дужника и МБ;
4) висина потраживања које се обезбеђује хипотеком; 
5) валута плаћања и валута обрачуна;
6) каматна стопа;
7) датум уписа; 
8) рок отплате.
Заједничка хипотека уписује се тако што се за сваку непокретност обухваћену заједничком хипотеком, уписују сви подаци из става 1. овог члана.
Подаци о хипотеци из става 1. овог члана, осим датума уписа, могу се изменити при чему се наводи и датум уписа измене. 
Испис хипотеке
Члан 150.
Хипотека се исписује престанком обезбеђеног потраживања на основу изјаве хипотекарног повериоца да пристаје на испис хипотеке дате у писаној форми уз оверу потписа хипотекарног повериоца, односно лица које га заступа, у складу са законом којим се уређује оверавање потписа.
Хипотека се исписује и у другим случајевима прописаним законом за престанак хипотеке.
Промена настала изменом првенственог реда уписа
Члан 151.
Измена првенственог реда уписа врши се за уписано право на непокретности које је по редоследу касније уписано од истог права које је уписано раније и са којим ће заменити место.
Измена се врши на основу захтева имаоца касније уписаног права и сагласности свих уписаних ималаца истих права на непокретности чија права би била повређена изменом, односно којима се ред помера.
Сагласност уписаних ималаца права доставља се у писаној форми уз оверу потписа у складу са законом којим се уређује оверавање потписа.
У решењу о измени првенственог реда уписа права наводе се нови датуми о упису, односно редоследу уписаних права на непокретности.
Промена настала уписом права прече куповине
Члан 152.
Право прече куповине непокретности уписује се на основу исправе којом је право прече куповине успостављено.
У решењу којим се уписује забележба, наводи се непокретност, ималац тога права и рок до када право траје који је одређен у исправи. 
Изузетно од става 2. овог члана, ако се ради о праву прече куповине које је установљено уговором о купопродаји у корист продавца на рок дужи од пет година од дана закључења уговора, у решењу којим се уписује забележба рок се своди и одређује се упис на рок од пет година, у складу са законом којим се уређују облигациони односи.
Право прече куповине сувласника непокретности, власника суседног пољопривредног земљишта, или друга права прече куповине која се стичу по самом закону, не уписује се у катастар непокретности.
Промена настала истеком важности уписа
Члан 153.
Орочени уписи и уписи којима је истекла важност бришу се по захтеву странке, или по службеној дужности ако је таква обавеза прописана законом.
Промена настала поништавањем, односно укидањем исправе
Члан 154.
Када је поништена или укинута исправа која је била основ за промену у катастру непокретности, врши се повраћај на стање пре провођења промене, под условом да после промене настале на основу поништене или укинуте исправе није било промене имаоца права на непокретностима.
Ако је после промене настале на основу поништене или укинуте исправе, било промене имаоца права на непокретностима, уз исправу о поништавању или укидању потребно је доставити исправу којом се одлучује и о праву уписаног имаоца права на непокретности.
Исправљање грешака, недостатака и пропуста
Члан 155.
Грешке, недостаци и пропусти у подацима о непокретностима настале у поступку премера, оснивања, одржавања или обнове катастра непокретности и поступку превођења аналогног у дигитални катастарски план, које се односе на границе, димензије, површину и друге податке о парцелама, објектима и посебним деловима објеката, као и на уписана права на непокретностима, исправљају се у поступку одржавања катастра непокретности по захтеву странке или по службеној дужности, у роковима прописаним Законом.
Служба у поступку исправке, пре доношења решења, одржава усмену расправу кад је то корисно за разјашњење ствари, кад се брише или мења уписано право, односно у другим случајевима прописаним законом, изводи геодетско мерење на терену и друга доказна средства прописана законом, ценећи упис и прописе који су важили у време настанка грешке.
У случају кад се брише или мења уписано право физичком лицу које је умрло или правном лицу које је престало да постоји, усмена расправа одржава се у присуству наследника, односно правних следбеника тих лица.
Накнадни упис података о посебном делу објекта
Члан 156.
За посебне делове објекта уписане у катастар непокретности на основу података преузетих из земљишне књиге, књиге тапија, књиге продатих друштвених станова са хипотеком или уговора о откупу стана у друштвеној, односно државној својини сачињеног у складу са законом, а који не садрже све неопходне податке о посебном делу, подаци који недостају о посебном делу објекта уписују се на основу грађевинске и употребне дозволе и техничке документације, или уверења надлежног органа, односно налаза и мишљења сталног судског вештака грађевинске струке.
Упис предбележбе
Члан 157.
Упис предбележбе се врши на основу исправе за упис која не испуњава услове за коначан упис права.
Предбележбом се уписује ималац права, без брисања уписаног лица, са уписом рока за оправдање предбележбе.
Предбележба се брише по захтеву ако се оправда у одређеном року, или по службеној дужности истеком рока на који је уписана. 
Промена личних, статусних и других података о имаоцу права на непокретности
Члан 158.
Промена личних, статусних и других података о имаоцу права утврђује се на основу исправе надлежног органа којом се доказује промена личних података за физичка лица и назива и статусних података за правно лице, као и других података о имаоцу права.
Забележба личних стања
Члан 159.
Забележба личних стања имаоца права на непокретности уписује се као забележба малолетства, старатељства, лишења пословне способности, продужења родитељског права, стечаја и остале забележбе прописане законом.
Забележба личних стања уписује се на основу извода из матичне књиге рођених (малолетство), решења надлежног општинског органа (старатељство), решења надлежног суда (лишење, односно ограничење пословне способности, продужење родитељског права, стечај).
Забележба из става 1. овог члана садржи податке о лицу, стању и исправама на основу којих је уписана.
Забележба првенственог реда
Члан 160.
Забележба првенственог реда за упис права уписује се по захтеву имаоца права својине на непокретности који намерава отуђење или оптерећење непокретности, односно упис нове хипотеке на месту раније хипотеке у складу са законом којим се уређује хипотека.
Забележба првенственог реда брише се истеком рока по службеној дужности, или истовремено са уписом, односно предбележбом права извршеног уз позивање на забележени првенствени ред.
Забележба из става 1. овог члана садржи податке о праву, лицу у чију корист се уписује, року на који се уписује, а ако је у питању хипотека и податак о највишем износу који се обезбеђује. 
Забележба спора
Члан 161.
Забележба спора за утврђивање права на непокретности, односно за брисање уписаног права на непокретности, уписује се на основу доказа да је спор покренут код надлежног суда, достављањем примерка тужбе са пријемним печатом суда или потврде суда о пријему тужбе, односно решења суда о упису забележбе спора.
Забележба спора брише се на основу правноснажне одлуке суда донете у поступку поводом кога је уписана забележба спора.
Ако се на основу исправе из става 2. овог члана врши упис права својине или другог права, истим решењем се брише право својине, односно друго право уписано или предбележено после уписа забележбе покретања спора.
Забележба из става 1. овог члана садржи податке о спору и суду пред којим је спор покренут.
Забележба поступка извршења
Члан 162.
Забележба поступка извршења уписује се на основу решења о извршењу или закључка извршитеља о спровођењу извршења на непокретности, донетог против дужника који је ималац права својине или сусвојине на непокретности.
Ако је на непокретности уписано друго лице, уз захтев за упис забележбе подноси се исправа подобна за упис права својине, односно сусвојине дужника, на основу које се по службеној дужности врши упис тог права и истим решењем дозвољава упис забележбе.
Ако се на основу одлуке донете у поступку извршења врши упис права својине, истим решењем се брише право својине уписано или предбележено после забележбе поступка извршења.
Забележба из става 1. овог члана садржи податке о решењу или закључку о спровођењу извршења, повериоцу и дужнику.
Забележба другог поступка
Члан 163.
У катастар непокретности уписује се забележба и сваког другог поступка пред судом, односно вршиоцем јавних овлашћења, који за исход може имати промену уписа права на непокретности.
Забележба из става 1. овог члана уписује се на основу доказа да је такав поступак покренут.
Упис и брисање забележбе, односно упис права на основу исправе проистекле из забележеног поступка, врши се сходно одредбама овог правилника којима се прописује упис забележбе спора. 
Забележба из става 1. овог члана садржи податке о поступку и суду, односно вршиоцу јавних овлашћења пред којим је поступак покренут.
Забележба забране отуђења и оптерећења
Члан 164.
Забележба забране отуђења и оптерећења уписује се на основу 
				одлуке суда, односно другог 
				надлежног органа, као привремена мера обезбеђења одређена у односу на имаоца права својине на непокретности.
Забележба из става 1. овог члана не спречава даље уписе на непокретности на којој је уписана.
Ако се на основу одлуке донете у поступку у коме је одређена привремена мера, врши упис права својине или другог права, истим решењем се брише право својине, односно друго право уписано или предбележено после уписа забележбе забране отуђења и оптерећења.
Забележба из става 1. овог члана садржи податке 
				о одлуци и органу који је одлуку донео. 
*Службени гласник РС, број 88/2016
 
Забележба забране уписа на непокретности
Члан 165.
У катастар непокретности уписује се забележба забране уписа на непокретности, на основу закона и одлуке суда, односно другог надлежног органа, којима се забрањује упис на одређеној непокретности.
Забележба из става 1. овог члана, спречава сваки даљи упис на непокретности на којој је уписана, до брисања те забележбе.
Забележба из става 1. овог члана садржи податке о основу за упис забележбе.
Забележба покретања поступка експропријације
Члан 166.
Забележба покретања поступка експропријације уписује се на основу доказа да је предлог за покретање поступка експропријације поднет надлежном органу.
Забележба покретања поступка експропријације уписује се и брише на начин и под условима прописаним за упис забележбе спора и производи исте правне последице.
Забележба из става 1. овог члана садржи податке о предлагачу, органу и поступку експропријације.
Забележба хипотекарне продаје 
Члан 167.
У катастар непокретности уписује се забележба хипотекарне продаје, по захтеву повериоца, а на основу доказа прописаних законом.
Забележба хипотекарне продаје уписује се на основу копија опомена о продаји непокретности са доказима да су послате дужнику, власнику непокретности и осталим хипотекарним повериоцима, копије уговора о хипотеци и изјаве повериоца да дужник није испунио дуг.
По захтеву за упис забележбе хипотекарне продаје поступа се у складу са Законом, независно од редоследа решавања захтева.
Поступци по захтевима за упис на истој непокретности се прекидају, о чему се доноси закључак, а настављају се после брисања забележбе хипотекарне продаје, односно после одлучивања о захтеву купца за упис у случају хипотекарне продаје исте непокретности.
Забележба из става 1. овог члана садржи податке прописане законом којим се уређује хипотека, а који се наводе у решењу Службе о упису забележбе хипотекарне продаје.
Решење о упису забележбе из става 1. овог члана, доноси се у року који је прописан законом.
Забележба постојања уговора о доживотном издржавању 
Члан 168.
Забележба постојања уговора о доживотном издржавању уписује се на непокретности у корист даваоца издржавања који ће после смрти примаоца издржавања стећи својину на непокретности.
Ако је после уписа забележбе постојања уговора о доживотном издржавању извршен упис права својине на основу друге исправе у корист другог лица, а не даваоца издржавања, брисање тог уписа врши се на основу судске одлуке којом се поништава исправа на основу које је извршен упис права својине.
Забележба из става 1. овог члана садржи податке о уговору и примаоцу и даваоцу издржавања који су закључили уговор.
Забележба постојања брачног уговора 
Члан 169.
Забележба постојања брачног уговора уписује се на непокретности на којој је према уговору искључен законски режим заједничке својине супружника.
Ако је уговором обухваћена и будућа имовина супружника, уговор се сматра подобним за упис забележбе из става 1. овог члана, иако не садржи податке о непокретности.
Забележба из става 1. овог члана садржи податке о уговору и супружницима који су закључили уговор.
Забележба решења о издавању грађевинске дозволе 
Члан 170.
Забележба решења о издавању грађевинске дозволе уписује се на парцели на којој је решењем одобрена изградња.
Забележба из става 1. овог члана садржи број и датум решења и назив органа који је издао дозволу, податке о инвеститору, основне податке о објекту (врста, спратност и бруто површина) и року важења дозволе.
Забележба се брише даном уписа објекта у катастар непокретности за који је издата дозвола, или протеком рока важења дозволе.
Забележба да првостепена одлука није коначна, забележба да првостепена одлука није правноснажна и забележба покретања управног спора
Члан 171.
Забележба да првостепена одлука није коначна, забележба да првостепена одлука није правноснажна и забележба покретања управног спора против другостепенe одлуке, уписују се и бришу без доношења решења, под условима прописаним Законом.
У забележбама из става 1. овог члана наводе се бројеви и датуми одлука, односно име или назив странке која је покренула управни спор.
Остале забележбе
Члан 172.
Забележба заштите природних добара, културних добара и остале забележбе прописане законом уписују се на начин и под условима прописаним законом којим је одређен њихов упис у катастар непокретности.
Утврђивање и промена кућног броја
Члан 173.
Упис, односно промена кућног броја проводи се у складу са подзаконским актом којим се уређује начин и поступак утврђивања кућних бројева, означавања зграда бројевима и означавања назива насељених места, улица и тргова.
Промена настала именовањем, односно променом назива улице или трга
Члан 174.
Промена назива улице или трга проводи се у катастру непокретности по службеној дужности на основу одлуке надлежног органа локалне самоуправе о именовању, односно промени назива улице или трга, у складу са подзаконским актом којим се уређује начин и поступак утврђивања кућних бројева, означавања зграда бројевима и означавања назива насељених места, улица и тргова.
Промена граница и назива катастарске општине
Члан 175.
Промена границе катастарске општине, проводи се по службеној дужности на основу одлуке Владе. 
Промена назива катастарске општине проводи се у катастру непокретности на основу закона којим се уређује територијална организација Републике Србије.
Деоба и спајање катастарских општина
Члан 176.
Ако се једна катастарска општина дели на две или више нових катастарских општина, уносе се нове границе катастарских општина, а бројеви парцела се задржавају.
Ако се две катастарске општине споје у једну нову катастарску општину уноси се нова граница катастарске општине и врши се пренумерација парцела катастарске општине која има мањи број парцела, додавањем једнозначног префикса испред постојећих бројева парцела (на пример 10000). 
Ако се део једне катастарске општине припаја другој катастарској општини, уноси се нова граница катастарске општине и врши се пренумерација парцела катастарске општине чији се део припаја, по правилу додавањем једнозначног префикса испред постојећих бројева парцела.
Обележање нове границе катастарске општине на терену врши се геодетским белегама у складу са Прилогом 2, сходно члану 17. овог правилника. 
Промена границе, назива и матичног броја просторних јединица
Члан 177.
Промена границе, назива и матичног броја катастарског среза проводи се у катастру непокретности на основу одлуке Завода о промени границе катастарског среза објављене у „Службеном гласнику Републике Србије”. 
Промена граница и матичног броја осталих просторних јединица, проводи се на основу акта надлежног органа.
Промена назива градова, општина и насеља проводи се на основу закона.
Промена положаја државне границе
Члан 178.
Подаци који се односе на промену положаја државне границе преузимају се из Регистра државне границе и проводе се на основу података премера државне границе.
У случају промене из става 1. овог члана, границе осталих просторних јединица, као и границе парцела усклађују се са државном границом. 
О промени границе парцеле из става 2. овог члана, о упису или брисању других података о парцели укључујући и одговарајућа права, доноси се решење.
Промена катастарског прихода
Члан 179.
Промена катастарског прихода настаје приликом:
1) промене културе и класе земљишта;
2) промене границе катастарског среза;
3) обнове катастарског класирања на делу или целој катастарској општини;
4) промене лествице катастарског прихода;
5) промене катастарског прихода по одлуци надлежног органа.
Промена катастарског прихода проводи се по службеној дужности.
Промена тржишне вредности непокретности
Члан 180.
Упис података о тржишној вредности за новонастале парцеле и новоизграђене, дограђене, реконструисане и адаптиране објекте и посебне делове објекта, врши се складу са подзаконским актом којим се прописује начин и поступак процене вредности непокретности.
Промена података о вредности свих непокретности врши се у складу са Законом и подзаконским актом којим се прописује начин и поступак процене вредности непокретности.
Друге промене у складу са законом
Члан 181.
Друге промене на непокретностима и правима на њима, проводе се у складу са законом којим се прописује врста промене, поступак, услов и основ за промену.
Одлучивање о захтеву за провођење промене
Члан 182.
О захтеву за провођење промене поступа се према редоследу пријема, у складу са Законом.
Захтев за провођење промене се усваја и дозвољава се упис кад су испуњени услови прописани Законом и овим правилником, односно ако:
1) упис захтева лице из члана 63. овог правилника;
2) је захтев уредан;
3) је елаборат геодетских радова оверен и примљен од стране Службе, у случају када је за провођење промене потребно извести геодетске радове на терену;
4) су непокретности у исправи означене према подацима из катастра непокретности;
5) исправа садржи податке о уписаном претходнику и лицу у чију корист се захтева упис;
6) основаност захтева произилази из садржаја поднетих исправа;
7) у катастру непокретности не постоји забележба којом се забрањује упис.
За одлучивање о захтеву за упис меродавно је стање података у катастру непокретности у тренутку кад је захтев примљен, односно стање података настало решавањем претходних захтева за упис на истој непокретности.
Изузеци код поступања
Члан 183.
Изузетно од одредаба члана 182. овог правилника:
1) поступа се мимо редоследа пријема захтева у случајевима прописаним одредбама члана 125. ст. 6. и 7. Закона;
2) код забележби које се односе на саму непокретност (забележба хипотекарне продаје, покретања управног спора против другостепеног решења донетог у оснивању, одржавању или обнови катастра непокретности, забране уписа на непокретности, заштите природних или културних добара), забележбе се уписују без обзира да ли су у исправи наведени подаци о имаоцу права својине на непокретности, односно уписаном претходнику;
3) код забележби које се односе на личност имаоца права (забележба малолетства, лишења пословне способности, старатељства, стечаја), забележбе се уписују без обзира да ли су у исправи наведени подаци о непокретности.
Скраћени поступак
Члан 184.
Упис у катастар непокретности врши се по скраћеном поступку.
Изузетно од става 1. овог члана, у поступку за исправку грешака, пропуста и недостатака може се одржати усмена расправа и изводити други докази ако је то потребно ради разјашњења ствари.
Тренутак провођења промене
Члан 185.
Провођење промена у бази података врши се даном доношења првостепеног решења, односно даном пријема другостепеног решења или судске одлуке из управног спора у Служби када је о ствари мериторно одлучено.
Уписи на основу другостепеног решења или судске одлуке из управног спора којима је о ствари мериторно одлучено, врше се без доношења посебног решења.
Давање изјаве о одрицању права на жалбу
Члан 186.
Изјава о одрицању права на жалбу даје се пред Службом и садржи: назив Службе, број и датум решења, име и презиме, ЈМБГ и потпис странке, односно заступника странке, име и презиме и потпис службеног лица пред којим се изјава даје и датум давања изјаве.
Изјава о одрицању права на жалбу може се доставити и у писаној форми уз оверу потписа, у којој се наводи број и датум решења, име и презиме и ЈМБГ странке, односно заступника странке.
Праћење насталих промена на непокретностима
Члан 187.
Завод по службеној дужности прати промене које су од утицаја на упис непокретности и упис права својине на непокретности:
1) упоређивањем података уписаних у катастар непокретности са одговарајућим садржајем дигиталног ортофотоа из задњег снимања територије Републике Србије из ваздуха;
2) на основу података о непријављеним променама садржаним у елаборату геодетских радова;
3) у поступку прикупљања података неопходних за процену тржишне вредности непокретности;
4) на основу исправа које су од утицаја на податке катастра непокретности, а достављене су Заводу од стране суда, државних и других органа и организација;
5) на основу података добијених другим методама и поступцима.
Издавање копије катастарског плана
Члан 188.
Надлежна Служба, односно Завод издаје из базе података копију катастарског плана (Прилог 21).
Kопија катастарског плана издаје се за једну или више катастарских парцела, у аналогном или дигиталном облику, по правилу у размери 1:1000, односно у другој размери у складу са захтевом.
Kопија катастарског плана више катастарских парцела издаје се за целе листове или делове листова плана, према прописаној подели на листове, односно према подели на листове у складу са захтевом.
Лист непокретности
Члан 189.
Надлежна Служба, односно Завод издаје из базе података лист непокретности, за одређену непокретност (који обухвата и податке о имаоцу, односно имаоцима права на тој непокретности) или за имаоца права на непокретности (који обухвата податке о свим непокретностима на којима је уписан тај ималац права).
Лист непокретности за одређену непокретност садржи:
1) заглавље са грбом Републике Србије, назив Република Србија и Републички геодетски завод, назив унутрашње јединице која издаје лист непокретности њено седиште и адресу, број предмета – захтева;
2) општину – град, катастарску општину;
3) податке о својини и имаоцима права, односно држаоцу на парцели, објекту или посебном делу објекта: врсту права, облик својине и удео, личне податке – име, име родитеља, презиме, пребивалиште, адресу и ЈМБГ, односно назив, седиште, адресу и МБ;
4) податке о другим стварним или облигационим правима и имаоцима права на парцели, објекту или посебном делу објекта: врсту права, битне податке о праву у складу са законом и овим правилником, личне податке – име, име родитеља, презиме, пребивалиште, адресу и ЈМБГ, односно назив, седиште, адресу и МБ. Ако друга стварна или облигациона права не постоје, исписује се констатација да их нема;
5) податке о забележбама на парцели, објекту или посебном делу објекта: врсту забележбе, датум уписа и битне податке о забележби у складу са законом и овим правилником. Ако забележбе не постоје, исписује се констатација да их нема;
6) датум и време (час, минут, секунд) издавања – штампе листа непокретности, функција и потпис овлашћеног лица и печат унутрашње јединице, односно електронски потпис.
Поред података из става 2. овог члана лист непокретности за одређену парцелу садржи и следеће податке:
1) назив: лист непокретности за катастарску парцелу;
2) број парцеле, површину, потес – улицу, врсту – намену земљишта, начин коришћења, катастарски приход, вредност;
3) податке о деловима парцеле: број дела, површина, начин коришћења, катастарски приход;
4) укупан број објеката на парцели.
Поред података из става 2. овог члана лист непокретности за објекат садржи и следеће податке:
1) назив: лист непокретности за објекат;
2) број парцеле, број објекта, адресу, површину под објектом, грађевинску бруто површину објекта, начин коришћења, спратност, правни статус, вредност, број посебних делова, односно констатацију да објекат нема посебне делове.
Поред података из става 2. овог члана лист непокретности за посебан део објекта садржи и следеће податке:
1) назив: лист непокретности за посебан део објекта;
2) број катастарске парцеле, број објекта, број посебног дела, површину, адресу, спрат, начин коришћења, структуру, вредност и податак о постојању подрумске просторије. 
Лист непокретности за имаоца права обухвата све непокретности једног имаоца права на територији једне катастарске општине, општине, односно града или градске општине, покрајине или Републике Србије и садржи све податке прописане у ст. 2–5. овог правилника, са напоменом за коју територију је издат.
VIII. ПРЕЛАЗНЕ И ЗАВРШНЕ ОДРЕДБЕ
Члан 190.
До дана прописивања структуре и формата за размену података, елаборат геодетских радова из члана 75. овог правилника предаје се Служби у аналогном облику и дигиталном облику у слободном формату.
До дана оснивања геодетско-катастарског информационог система и израде информатичког програма за катастар непокретности у складу са Законом и овим правилником, унос у базу података катастра непокретности вршиће се у оквиру информатичких програма за катастар непокретности који се користе на дан ступања на снагу овог правилника, у складу са постојећом номенклатуром шифара и назива за катастар непокретности и издавати подаци и листови непокретности из тих информатичких програма.
Информатичким програмом за катастар непокретности из става 2. овог члана, преузеће се подаци из постојећих информатичких програма за катастар непокретности, вршити унос у базу података катастра непокретности у складу са тематским целинама, каталогом шифара и назива за катастар непокретности и издавати подаци и листови непокретности у аналогном и дигиталном облику.
Тематске целине, каталог шифара и назива за катастар непокретности и форма за издавање података и листова непокретности у аналогном и дигиталном облику, објављују се на интернет страници Завода.
Члан 191.
Дозвољена разлика површина парцела и објеката настала у поступку преласка у државни референтни систем ETRS89/UTM рачуна се по формули δР = 0,002 х P, где је P површина парцеле изражена у m².
Ако су разлике површина парцела и објеката настале у поступку преласка у државни референтни систем ETRS89/UTM у прописаним границама, податак о новој површини уноси се у базу података без доношења посебног решења. 
Ако разлике површина парцела и објеката настале у поступку преласка у државни референтни систем ETRS89/UTM нису у прописаним границама, поступа се сходно одредбама овог правилника које се односе на исправљање грешака. 
Члан 192.
Врсте земљишта уписане у катастар непокретности по ранијим прописима, ускладиће се по службеној дужности тако што ће се уписати као грађевинско, пољопривредно, шумско или водно земљиште и провести у бази података без доношења решења.
Облици својине уписани у катастар непокретности по ранијим прописима ускладиће се са облицима својине у складу са важећим прописима по захтеву странке, а у случајевима прописаним законом – по службеној дужности.
Члан 193.
Даном ступања на снагу овог правилника престају да важе:
1) Правилник о изради и одржавању катастра непокретности („Службени гласник РС”, број 46/99), осим одредаба које се односе на израду катастра непокретности, које ће се примењивати до окончања поступка оснивања катастра непокретности;
2) Правилник о техничким нормативима и методама снимања детаља код премера земљишта („Службени гласник СРС”, број 10/81 и „Службени гласник РС”, број 90/12 – др. пропис) осим одредаба чл. 12–20. које ће важити до преласка у државни референтни систем ETRS89/UTM и одредаба чл. 136–161. које ће важити до прописивања геодетских метода мерења;
3) Правилник о техничким нормативима и методама израде оригинала геодетских планова и основне карте и њихове репродукције („Службени гласник СРС”, број 17/89 и „Службени гласник РС”, број 90/12 – др. пропис);
4) Правилник о начину и поступку подношења пријаве промене на непокретности и изјаве геодетске организације („Службени гласник РС”, број 56/02);
5) Правилник о евиденцији продатих друштвених станова са хипотеком („Службени гласник РС”, број 18/90);
6) Правилник о геодетским радовима за посебне потребе („Службени гласник РС”, број 46/99).
Члан 194. 
Овај правилник ступа на снагу осмог дана од дана објављивања у „Службеном гласнику Републике Србије”.
01 број 95-245/2015
У Београду, 22. јануара 2016. године 
В.д. директора, 
Борко Драшковић, с.р.
Прилози:
Прилог 1 - Пријава геодестских радова који се изводе на основу главног пројекта
Прилог 2 - Белеге за граничне тачке на граници катастарске општине и граници парцеле
Прилог 3 - Записник о обележавању граница парцела
Прилог 4 - Скица посебног дела објекта
Прилог 5 - Подаци о објектима
Прилог 6 - Подаци о зградама и другим грађевинским објектима за масовну процену
Прилог 7 - Скица катастарског премера
Прилог 8 - Прегледна карта положаја скица 	катастарског премера
Прилог 9 - Фотоскица број 55
Прилог 10 - Прегледна карта положаја фотоскице
Прилог 11 - Извештај о контроли постигнуте тачности положаја граничних тачака
Прилог 12 - Захтев за провођење промене у катастру непокретности
Прилог 13 - Захтев за провођење промене у катастру непокретности за које је потребно извођење геодетских радова на терену
Прилог 14 - Изјава о прихватању извршења геодетских радова на терену
Прилог 15 - Категорија премера
Прилог 16 - Елаборат геодетских радова
Прилог 17 - Изјава одговорног лица у геодетској организацији
Прилог 18 - Записник о извршеном увиђају
Прилог 19 - Скица одржавања катастра непокретности
Прилог 20 - Захтев за унапређење квалитета података премера
Прилог 21 - Копија катастарског плана