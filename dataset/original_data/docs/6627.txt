На основу члана 46. став 6. Закона о истраживању несрећа у ваздушном, железничком и водном саобраћају („Службени гласник РС”, број 66/15), 
Министар грађевинарства, саобраћаја и инфраструктуре доноси 
 
ПРАВИЛНИК
о садржини извештаја о безбедносној истрази, садржини обавештења, садржини и начину вођења базе података о безбедносној истрази несрећа и незгода у водном саобраћају
"Службени гласник РС", број 26 од 10. марта 
				2016.
 
Члан 1.
Овим правилником се ближе прописује садржина извештаја о безбедносној истрази о врло озбиљној поморској несрећи, озбиљној поморској несрећи, поморској несрећи, поморској незгоди, озбиљној пловидбеној незгоди и пловидбеној незгоди, садржина обавештења о врло озбиљној поморској несрећи, озбиљној поморској несрећи, поморској несрећи и поморској незгоди, као и садржина и начин вођења базе података о безбедносној истрази о врло озбиљној поморској несрећи, озбиљној поморској несрећи, поморској несрећи, поморској незгоди, озбиљној пловидбеној незгоди и пловидбеној незгоди. 
Члан 2.
Извештај о истрази или привремени извештај о истрази врло озбиљне поморске несреће, озбиљне поморске несреће, поморске несреће и поморске незгоде (у даљем тексту: несреће у поморској пловидби), који сачињава и објављује Центар за истраживање несрећа у саобраћају (у даљем тексту: Центар), садржи:
1) уводни део (наводи се циљ безбедносне истраге, напомена да се у извештају не наводе претпоставке о могућој кривичној или другој одговорности, као и да извештај није намењен за употребу и коришћење у поступцима у којима се утврђује кривица или одговорност за несрећу у поморској пловидби);
2) основне податке о несрећама у поморској пловидби: опис догађаја (када, где и како се догодила несрећа у поморској пловидби), податке о смрти и телесним повредама лица, оштећења поморског брода, терета, штете нанете трећој страни, загађења животне средине, као последице несрећа у поморској пловидби; 
3) податке о:
(1) поморском броду (застава/уписник, идентификација, главне карактеристике, власник/компанија, подаци о конструкцији, најмањи број чланова посаде и дозвољени терет),
(2) путовању (лука пристајања, врста путовања, подаци о терету и посади),
(3) несрећи у поморској пловидби (врста несреће у поморској пловидби, датум и време, место несреће у поморској пловидби, животна средина, операције брода и део путовања, место на поморском броду, подаци о људским поступцима, последице за брод, људе, терет, животну средину и остало),
(4) укључености обалних служби и деловања у нужди у поморској пловидби (учесници, коришћена средства, брзина деловања, предузете мере и постигнути резултати) и резултатима битних прегледа или тестирања, безбедносних мера извршених ради спречавања будућих несрећа у поморској пловидби; 
4) опис догађаја (реконструкција несреће у поморској пловидби описом догађаја хронолошким редом пре, током и после несреће, укљученост свих учесника – тј. лица, материјала, средине, опреме или спољних утицаја);
5) анализу (детаљно обрађене податке о несрећи, анализу сваког догађаја, са резултатима свих потребних тестирања и испитивања обављених у току истраживања, са предложеним мерама за спречавање будућих несрећа). Анализа обухвата и околности и окружење непредвидивог догађаја, људске грешке и пропусте, догађаје у вези са опасним материјама, утицај околине, кварове на опреми брода, спољне утицаје, одлучујуће чињенице у вези са дужностима појединих лица, радним процесима на броду, обалним службама или другим утицајима;
6) закључке о одлучујућим факторима који су утицали на несреће у поморској пловидби (неисправност или недостатак опреме, пропусте у поступцима, неодговарајући материјали и сл.) који се исправљају ради повећања и развоја безбедности и превенције будућих несрећа;
7) безбедносне препоруке које се темеље на анализи и закључцима, а односе се на прописе којима се уређује инспекцијски надзор, које према потреби садрже управљање здрављем и заштитом на раду, одржавању и поправкама, увежбавању, укључености обалних служби и деловања у нужди и све привремене безбедносне препоруке или безбедносне мере предузете током истраге;
8) прилоге (извештају се према потреби прилажу информације у писаном или електронском облику – фотографије, филмови, аудиоснимци, поморске карте, цртежи, скице, примењиви стандарди, технички изрази и картице, посебне студије и остале информације). 
Члан 3.
Извештај о истрази или привремени извештај о истрази озбиљне пловидбене незгоде и пловидбене незгоде у унутрашњој пловидби (у даљем тексту: незгоде у унутрашњој пловидби) садржи:
1) уводни део (наводи се циљ безбедносне истраге, напомена да се у извештају не наводе претпоставке о могућој кривичној или другој одговорности, као и да извештај није намењен за употребу и коришћење у поступцима у којима се утврђује кривица или одговорност за незгоде у унутрашњој пловидби);
2) основне податке о незгоди у унутрашњој пловидби: опис догађаја (зашто, када, где и како се догодила незгода у унутрашњој пловидби), податке о смрти и телесним повредама лица, оштећења брода, односно пловила унутрашње пловидбе, терета, загађења животне средине, као последице незгода у унутрашњој пловидби; 
3) податке о:
(1) броду, односно пловилу унутрашње пловидбе (застава/уписник, идентификација, главне карактеристике, власник/бродар, подаци о конструкцији, најмањи број чланова посаде и дозвољени терет),
(2) путовању (лука пристајања, врста путовања, подаци о терету и посади),
(3) незгоди у унутрашњој пловидби (врста незгоде у унутрашњој пловидби, датум и време, место незгоде у унутрашњој пловидби, условима пловидбе, хидрометеоролошкој, односно хидролошкој ситуацији пре и за време незгоде, начину вођења пловила на месту и времену незгоде, врсти и опису маневра пловила пре, у току и после незгоде, део путовања, подаци о људском фактору, последице за брод, односно пловила, људе, терет, животну средину и остало),
(4) пружању помоћи у незгодама у унутрашњој пловидби (учесници, коришћена средства, брзина деловања, предузете мере и постигнути резултати). Овај део извештаја садржи и резултате битних прегледа и тестирања, као и безбедносне мере у циљу спречавања будућих незгода у унутрашњој пловидби;
4) опис догађаја (реконструкција незгоде у унутрашњој пловидби описом догађаја хронолошким редом пре, током и после незгоде, укљученост свих учесника – тј. лица, материјала, средине, опреме или спољних утицаја);
5) анализу (детаљно обрађене податке о незгоди у унутрашњој пловидби, анализу сваког догађаја, са напоменом о резултатима свих потребних тестирања и испитивања обављених у току истраживања, са предложеним мерама за спречавање будућих незгода). Анализа обухвата и околности и окружење непредвидивог догађаја, људске грешке и пропусте, догађаје у вези са опасним материјама, утицај околине, кварове на опреми брода, спољне утицаје, одлучујуће чињенице у вези са дужностима појединих лица, радним процесима на броду, надлежним службама, или другим утицајима;
6) закључке (одлучујући фактори који су утицали на незгоду у унутрашњој пловидби, неисправност или недостатак опреме, пропусти у поступцима, неодговарајући материјали и сл.) који се исправљају ради повећања безбедности и превенције будућих незгода у унутрашњој пловидби;
7) безбедносне препоруке које се темеље на анализи и закључцима, а односе се на прописе којима се уређује инспекцијски надзор, које према потреби садрже управљање здрављем и заштитом на раду, одржавању и поправкама, пружање помоћи у незгодама у унутрашњој пловидби и све привремене безбедносне препоруке или безбедносне мере предузете током истраге;
8) прилоге (извештају се према потреби прилажу информације у писаном или електронском облику – фотографије, филмови, аудиоснимци, електронске пловидбене карте (ENC), цртежи, скице, примењиви стандарди, технички изрази и картице, посебне студије и остале информације).
Члан 4.
Обавештење о несрећама у поморској пловидби садржи податке о:
1) надлежној држави која спроводи истрагу – лицу за контакт;
2) истражитељу државе која води истрагу;
3) улози државе чланице;
4) погођеној обалној држави;
5) броју битно заинтересованих држава;
6) битно заинтересованим државама;
7) органу који обавештава;
8) времену обавештавања;
9) датуму обавештавања;
10) имену брода;
11) IMO број/посебна ознака;
12) застави брода;
13) врсти поморске несреће или незгоде;
14) врсти брода;
15) датуму поморске несреће или незгоде;
16) времену поморске несреће или незгоде;
17) позицији – географска дужина; 
18) позицији – географска ширина;
19) месту поморске несреће или незгоде;
20) полазној луци;
21) луци одредишта;
22) саставу одвојене пловидбе;
23) делу путовања;
24) операцији брода;
25) месту на броду;
26) изгубљеним људским животима (посада, путници, остали);
27) тешко повређенима (посада, путници, остали);
28) загађењу;
29) штети на поморском броду;
30) штети на терету;
31) осталим штетама;
32) кратки опис поморске несреће или незгоде;
33) кратки опис разлога због којих се неће спровести безбедносна истрага.
Ако је у несрећи у поморској пловидби учествовало више од једног брода, обавештење из става 1. овог члана садржи и податке из тач. 10), 11), 12), 14), 20), 21), 22), 23), 24), 25), 26), 27), 28), 29), 30) и 32), за сваки брод.
Члан 5. 
О несрећама у поморској пловидби води се база података о безбедносној истрази – Српска информациона платформа за несреће у поморској пловидби (Serbian Marine Casualtu Information Platform – SMCIP) у коју се уносе подаци о несрећама у поморској пловидби.
Подаци из базе података из става 1. овог члана размењују се са надлежним органима за истраживање несрећа заинтересованих држава у складу са законом којим се уређује истраживање несрећа у саобраћају.
Центар предузима потребне мере ради повезивања базе података из става 1. овог члана са Европском информационом платформом за поморске несреће (European Marine Casualtu Information Platform – EMCIP), ради размене података у одговарајућем временском року.
База података из става 1. овог члана води се у електронском облику.
Обавештење о начину коришћења података о несрећама у поморској пловидби ради претраживања и израде стручних анализа за потребе унапређења безбедности поморске пловидбе, доступнo је на интернет страници Центра.
Члан 6.
База података из члана 5. став 1. овог правилника садржи податке о:
1) поморском броду (име и застава брода, IMO број брода, IMO број компаније, власник брода, односно компанија);
2) пловидби (луци боравка, врсти путовања, подаци о терету и посади); 
3) несрећи у поморској пловидби (врста несреће у поморској пловидби, датум и место несреће, подаци о људским поступцима и последице); 
4) месту несреће у поморској пловидби (прецизна локација места несреће у поморској пловидби);
5) извршеној анализи (извршене анализе, тестирања и испитивања);
6) закључцима (фактори који су довели до несреће у поморској пловидби);
7) безбедносним препорукама (наредбе којима су донете безбедносне препоруке и коме су упућене).
Члан 7.
О незгодама у унутрашњој пловидби води се База података о безбедносној истрази незгода у унутрашњој пловидби.
Базa података из става 1. овог члана води се у електронском облику.
Члан 8.
База података из члана 7. став 1. овог правилника садржи податке о:
1) броду, односно пловилу унутрашње пловидбе (име/ознака и застава брода, односно пловила, јединствени европски број брода (ENI), власнику пловила, односно бродару);
2) пловидби (лука поласка и одредишта, врста путовања, подаци о терету и посади); 
3) незгоди у унутрашњој пловидби (врста незгоде, датум и место незгоде, подаци о људским поступцима и последице); 
4) месту незгоде у унутрашњој пловидби (прецизна локација места незгоде у унутрашњој пловидби);
5) извршеној анализи (извршене анализе, тестирања и испитивања);
6) закључцима (фактори који су довели до незгоде у унутрашњој пловидби);
7) безбедносним препорукама (наредбе којима су донете безбедносне препоруке и коме су упућене).
Члан 9.
Овај правилник је усклађен са свим начелима и битним захтевима Директиве 2009/18/ЕЗ Европског парламента и Савета од 23. априла 2009. године о одређивању основних начела о истраживању несрећа у подручју поморске пловидбе и о измени Директиве Савета 1999/35/ЕЗ и Директиве 2002/59/ЕЗ Европског парламента и Савета.
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00017/2016-06
У Београду, 2. марта 2016. године
Министар, 
проф. др Зорана Михајловић, с.р.