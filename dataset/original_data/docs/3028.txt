На основу члана 17. и члана 50. став 1.
Закона о Народној банци Југославије (“Службени лист СРЈ”, бр. 32/93 и 41/94), а
у вези са чланом 1. Уредбе о новом динару (“Службени лист СРЈ”, бр. 6/94, 12/94
и 57/94), гувернер Народне банке Југославије доноси
 
ОДЛУКУ


о издавању и основним обележјима новчанице од 5 нових динара
"Службени
лист СРЈ", број 85 од 2. децембра 1994.
 
 
1. Народна банка Југославије издаће
новчаницу од 5 нових динара.
 

2. Новчаница од 5 нових динара штампаће се
на белој заштићеној хартији са уграђеним континуираним воденим знаком, у
техници офсет-штампе и линијске дубоке штампе.
 

3. Новчаница од 5 нових динара имаће
димензије 62 x 131 mm.
 

4. Изглед новчанице од 5 нових динара је
следећи:
1) с лица: заштитна тонска подлога штампана
је у техници вишебојне офсет-штампе. Преко офсета штампани су главни мотиви у
техници вишебојне линијске дубоке штампе.
На левој страни новчанице је гравура
портрета Николе Тесле, а у левом горњем углу су у, негативу, речи: “Никола
Тесла” и године његовог рођења и смрти: “1856-1943”.
У пољу између портрета и розете одштампана
је вертикална линија флуоресцентном бојом.
У средњем делу новчанице је гијоширана
розета. У горњем делу су речи: “Народна банка Југославије” и испод њих грб
Савезне Републике Југославије. У доњем делу розете је ознака вредности “5”, а
испод ње су речи: “пет нових динара”.
На десној страни новчанице, на белој
површини у горњем делу, налазе се речи: “пет нових динара”, а испод њих ознака
вредности “5”. На маргини новчанице је текст: “фалсификовање се кажњава по
закону”. У доњем делу беле површине је завршетак централног дела розете и
нумерација, која садржи два слова и седам цифара, штампане у црвеној
флуоресцентној боји;
2) с наличја: с леве стране, на белој
површини у горњем делу, налазе се речи: “пет нових динара”, а испод њих ознака
вредности “5”. На маргини новчанице је текст: “фалсификовање се кажњава по
закону”. У доњем делу беле површине су, исписане у једном реду, речи: “заменик
гувернера - гувернер”, а испод њих факсимили потписа заменика гувернера Б.
Газиводе и гувернера Д.
Аврамовића, као и речи: “Београд 3. март
1994. године”.
На осталом делу новчанице су гијоширани
тонови одштампани у вишебојној офсет-штампи.
У централном делу новчанице је мотив Музеја
Николе Тесле, с леве стране су речи: “Музеј Николе Тесле - Београд”, а са десне
- “СР Југославија”.
На десној страни новчанице је ознака
вредности “5”, у негативу, а испод ње, у једном реду, речи: “пет нових динара”,
такође у негативу.
 

5. На лицу и наличју новчанице преовлађују
тонови сиве, виолет и оранж боје.
 

6. Сви текстови на новчаници исписани су
ћириличним писмом.
 

7. Ова одлука ступа на снагу даном
објављивања у “Службеном листу СРЈ”.
 
О.
бр. 216
1.
децембра 1994. године
Београд
Гувернер
Народне
банке Југославије,
Драгослав Аврамовић, с.
р.