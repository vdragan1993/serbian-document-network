На основу члана 164. став 3. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС и 24/11), 
	
Министар животне средине, рударства и просторног планирања доноси
 
ПРАВИЛНИК
о начину рада, поступку, саставу, начину избора и разрешења судија Суда части Инжењерске коморе Србије

"Службени гласник РС", број 16 од 7. марта 
	2012.
 
I. ОСНОВНЕ ОДРЕДБЕ
Члан 1.
Овим правилником ближе се уређују организација, састав, начин избора и разрешења судија суда части, тужиоца, браниоца и њихових заменика, поступак и начин рада Суда части Инжењерске коморе Србије (у даљем тексту: Коморa).
Члан 2.
Суд части (у даљем тексту: Суд), као независтан и самосталан орган, утврђује одговорност и изриче мере члановима Коморе због повреда професионалних стандарда и норматива (професионалне одговорности).
Под повредом професионалних стандарда и норматива, у смислу става 1. овог члана, подразумева се несавесно и нестручно обављање послова за које је члану Коморе издата лиценца, као и поступање противно професионалним правима и дужностима и етичким нормама понашања чланова у обављању послова израде просторних и урбанистичких планова, пројектовања и извођења радова (Етички кодекс).
Члан 3.
Суд је у вршењу функције независтан и самосталан у одлучивању. 
Члан 4.
Комору у поступку заступа тужилац Коморе (у даљем тексту: тужилац).
Помоћ у одбрани окривљеном у поступку пружа бранилац Коморе (у даљем тексту: бранилац).
Члан 5.
Учесници у поступку и други чланови Коморе дужни су да суду достављају податке и обавештења који су потребни за одлучивање у поступку, у супротном може се поставити питање њихове одговорности.
Члан 6.
Комора обезбеђује средства за обављање делатности суда и врши надзор над управним и материјалним пословањем суда.
Административне, стручне, техничке и друге послове за потребе суда обавља секретаријат Коморе.
Секретар суда обезбеђује услове и организује рад за обављање послова из ст. 1. и 2. овог члана (прима оптужне предлоге и друге поднеске, стара се о вођењу пословних књига суда и евиденцији о изреченим мерама, даје потребна обавештења странкама, стара се о обезбеђивању услова за одржавање претреса, учествује у припремању анализа и извештаја суда, обезбеђује обављање административних послова за потребе суда, врши обрачун трошкова у вези са радом судских већа и обавља и друге послове којима се обезбеђују услови за рад суда).
Послове секретара суда обавља запослени у Комори у складу са правилником којим је уређена унутрашња организација и систематизација послова. 
	
Члан 7.
Суд користи печат Инжењерске коморе Србије.
Седиште суда је у Београду.
Суд заседа у свом седишту, по правилу у згради Коморе, а судско веће може одлучити да се претрес одржи и ван зграде Коморе, када нађе да је то нужно или да ће се на тај начин уштедети на времену или трошковима поступка.
Члан 8.
У свему оном што није регулисано овим правилником у односу на поступак пред Судом сходно се примењују одредбе Закона о општем управном поступку. 
	
II. САСТАВ, НАЧИН РАДА СУДА И НАЧИН ИЗБОРА СУДИЈА 
Састав суда и избор судија
Члан 9.
Суд части броји 33 судије, од којих 25 бира и разрешава управни одбор Коморе, а осам судија именује и разрешава министар надлежан за послове грађевинарства.
Суд има председника, заменика председника и судије.
Члан 10.
Судије суда части које бира и разрешава управни одбор, бирају се из реда чланова Коморе са листе коју утврђује скупштина Коморе на предлог извршних одбора матичних секција.
Извршни одбори матичних секција скупштини Коморе достављају предлог листе од 50 кандидата за судије суда части коју чине: четири кандидата из матичне секције планера, шест кандидата из матичне секције урбаниста и по 20 кандидата из матичне секције пројектаната и матичне секције извођача радова.
Матичне секције у којима су организоване подсекције обавезне су да из сваке подсекције предложе најмање по два кандидата.
Листа кандидата из става 1. овог члана броји 35 кандидата, и то: три из матичне секције планера, четири из матичне секције урбаниста, по 14 из матичне секције пројектаната и матичне секције извођача радова и чине је кандидати са предлога листе из става 2. овог члана, који су добили највећи број гласова чланова скупштине.
Члан 11.
Министар надлежан за послове грађевинарства именује осам судија из реда чланова Коморе и то: из матичне секције просторних планера једног судију, из матичне секције урбаниста једног судију, из матичне секције пројектаната три судије и из матичне секције извођача три судије.
Избор председника суда и заменика председника суда
Члан 12.
Председника суда части и заменика председника суда именује управни одбор Коморе из реда судија.
Председника суда у случају спречености замењује заменик председника.
Трајање мандата
Члан 13. 
Мандат свих судија траје четири године, с тим да иста лица могу бити поново бирана.
Дужност судија престаје на њихов захтев или кад буду разрешени.
Судије се разрешавају сходно одредбама Статута Коморе, којима је регулисан престанак својства члана органа Коморе.
Мандат председника и заменика председника траје две године, с тим да иста лица могу бити поново бирана.
Престанак мандата председника суда повлачи и престанак мандата заменика председника.
У случају престанка мандата председника суда, дужност председника суда до избора новог председника суда обављаће судија најстарији по годинама.
Неспојивост функције судије са другим функцијама у Комори
Члан 14.
Судије суда части не могу бити истовремено и чланови скупштине, управног одбора и надзорног одбора Коморе.
Састав судског већа
Члан 15.
У првостепеном поступку суд одлучује у већу од три члана.
Председавајућег и чланове већа одређује председник суда.
Председавајућег и једног члана већа председник суда одређује из матичне секције у чијем саставу се налази члан против којег је пред судом покренут поступак за утврђивање одговорности.
Председник суда је дужан да у предлог уврсти најмање једног члана из области на коју се односи предмет о коме суд расправља.
Унутрашња организација Суда
Судско одељење
Члан 16.
Суд има четири одељења, по једно за сваку матичну секцију Коморе.
Свако судско одељење има своју листу судија изабраних од стране управног одбора Коморе.
Председник суда и његов заменик
Члан 17.
Председник суда представља суд, организује рад суда, утврђује састав већа и врши друге послове утврђене овим правилником.
Председник суда може одредити да поједине послове из његовог делокруга обављају заменик председника и секретар суда.
Члан 18.
Заменик председника суда врши права и дужности председника суда у његовој спречености, помаже му у раду и обавља друге послове које му одреди председник суда.
Члан 19.
На захтев упућен председнику суда пре покретања поступка, а већу у току поступка, секретар суда обезбеђује стручну правну помоћ. 
	
Члан 20.
Оптужбу у поступку пред судом части заступа тужилац Коморе.
Одбрану у поступку заступа бранилац Коморе.
Тужилац Коморе и бранилац Коморе не могу истовремено бити чланови управног одбора и надзорног одбора Коморе.
Тужилац и бранилац коморе имају своје заменике.
III. ТУЖИЛАЦ 
Члан 21. 
Комора покреће и води поступак пред судом преко тужиоца.
Положај, надлежност и овлашћење тужиоца
Члан 22. 
Тужилац је самосталан у свом раду.
Тужилац покреће поступке пред судом, улаже правна средства и предузима друге радње на које је овлашћен овим правилником.
Тужилац своју надлежност врши непосредно или преко заменика.
Тужилац је овлашћен да, уколико оцени да за то има потребе, обавести управни одбор о стању поштовања професионалних стандарда и норматива, као и повредама одредби статута и других општих аката од стране чланова Коморе, као и о другим појавама уоченим у раду.
Именовање, престанак дужности и разрешење тужиоца 
Члан 23.
Тужиоца и његове заменике именује управни одбор Коморе из редова чланова Коморе, на предлог председника управног одбора Коморе.
Тужилац има три заменика из реда чланова Коморе који се на предлог тужиоца именују на начин прописан Статутом Коморе.
Дужност тужиоца и његових заменика престаје на њихов захтев или кад буду разрешени.
Тужиоци и његови заменици разрешавају се сходно одредбама Статута којима је регулисан престанак својства члана органа Коморе.
Трајање мандата тужиоца
Члан 24.
Мандат тужиоца и заменика тужиоца траје две године, с тим да могу бити поново бирани.
Престанак мандата тужиоца повлачи истовремено и престанак мандата свих заменика тужиоца.
IV. БРАНИЛАЦ
Положај и надлежности браниоца
Члан 25. 
Бранилац је самосталан у свом раду.
Бранилац у поступку пред судом пружа помоћ у одбрани окривљеном, улаже правна средства и предузима друге радње на које је овлашћен овим правилником, уколико окривљеног не заступа бранилац по његовом избору.
Бранилац своју надлежност врши непосредно или преко заменика.
Именовање, престанак дужности и разрешење браниоца
Члан 26. 
Браниоца и његове заменике именује управни одбор Коморе из редова чланова Коморе, на предлог председника управног одбора Коморе.
Бранилац има три заменика из реда чланова Коморе који се на предлог браниоца именују на начин прописан Статутом Коморе.
Дужност браниоца и његових заменика престаје на њихов захтев или кад буду разрешени.
Бранилац и његови заменици разрешавају се сходно одредбама Статута којима је регулисан престанак својства члана органа Коморе.
Трајање мандата браниоца
Члан 27. 
Мандат браниоца и заменика браниоца траје две године, с тим да могу бити поново бирани. Престанак мандата браниоца повлачи истовремено и престанак мандата свих заменика браниоца.
V. ИЗУЗЕЋЕ
Члан 28.
Судија не може учествовати у раду већа и доношењу одлуке:
1) aко је оштећен радњом окривљеног;
2) aко је запослен код окривљеног, или код истог послодавца код ког је запослен и окривљени;
3) aко је предложен за сведока или вештака;
4) ако му је окривљени брачни друг или са њим живи у ванбрачној заједници, ако му је окривљени сродник по крви у правој линији у било ком степену, у побочној линији до четвртог степена, а по тазбини до другог степена;
5) ако постоје друге околности које доводе у сумњу његову непристрасност.
Ако постоје разлози за изузеће наведени у ставу 1. овог члана, судија који је одређен у веће дужан је да о томе, одмах по пријему позива за суђење или по сазнању, обавести председника суда који ће му одредити замену.
Члан 29. 
Ако судија сматра да постоје друге околности које оправдавају његово изузеће, одмах по пријему позива за суђење или по сазнању, обавестиће о томе председника суда који ће му одредити замену.
Члан 30. 
Изузеће судије могу тражити и странке у поступку.
Писани захтев за изузеће подноси се председнику суда најкасније три дана пре дана за који је заказана расправа. После тог рока изузеће се може тражити само ако је разлог за изузеће настао после тог рока, или је подносилац захтева после рока сазнао за њега.
Образложену одлуку о изузећу судије доноси председник суда и та одлука је коначна.
Из разлога наведених у члану 28. овог правилника може се тражити и изузеће председника суда као и његовог заменика. Одлуку о изузећу председника суда или његовог заменика доноси председник Коморе.
VI. ЗАСТАРЕЛОСТ
Члан 31. 
Застарелост покретања поступка наступа протеком једне године од дана сазнања за учињену лакшу, а две године за тежу повреду, а ако повреда има обележје кривичног дела – застарелост наступа у року од једне године за учињену лакшу повреду, односно две године за учињену тежу повреду од дана правоснажности пресуде којом је члан Коморе оглашен кривим.
Застарелост покретања поступка за повреду која има обележје кривичног дела наступа у складу са одредбама кривичног закона.
Застарелост извршења мера наступа по протеку једне године од дана правноснажности одлуке којом је мера изречена.
Застарелост се прекида сваком радњом која се предузима ради покретања поступка или извршења изречене мере.
После сваког прекида застарелости рок почиње поново да тече, али застарелост у сваком случају наступа кад протекне два пута онолико времена колико је овим правилником утврђено за застарелост покретања поступка пред судом односно извршења изречене мере. 
	
VII. ПОСТУПАК
1. Пријава
Подношење пријаве
Члан 32. 
Тужилац покреће поступак по пријави физичког или правног лица, органа Коморе или по сопственој иницијативи.
Поступање по пријави
Члан 33. 
О поднетој пријави тужилац обавештава пријављеног и браниоца уз достављање копије пријаве и приложених доказа са позивом да се у року 15 дана од дана пријема о пријави изјасни.
Тужилац може тражити додатна објашњења и доказе од подносиоца пријаве или других државних органа, физичких и правних лица.
По приспећу изјашњења или протеку рока од 15 дана тужилац одлучује да ли ће подићи оптужни предлог или одбацити пријаву.
Обавештење о одбачају пријаве тужилац је дужан да достави подносиоцу пријаве у року од 30 дана од дана подношења пријаве.
Подносилац пријаве не може преузети гоњење пред судом части, али може у року од 15 дана од пријема обавештења о одбачају пријаве уложити приговор управном одбору Коморе.
Управни одбор Коморе је дужан да у року од 45 дана од дана подношења приговора донесе одлуку поводом поднетог приговора.
2. Оптужни предлог
Покретање поступка оптужним предлогом 
Члан 34. 
Поступак пред судом покреће се оптужним предлогом.
Оптужни предлог може да поднесе само тужилац. 
Садржина оптужног предлога
Члан 35. 
Оптужни предлог садржи: 
1) име и адресу окривљеног са личним подацима;
2) опис повреде у погледу начина, времена и места извршења;
3) предлог о доказима које треба извести на расправи;
4) означење суда;
5) образложење у коме ће се описати стање ствари, навести докази из којих произилази основана сумња да је учињена повреда;
6) потпис тужиоца.
Достављање оптужног предлога суду
Члан 36. 
Подигнути оптужни предлог са свим доказима тужилац доставља суду.
Претходно испитивање оптужног предлога од стране председника суда
Члан 37. 
Ако оптужни предлог није потпун или има недостатака услед којих се поступак не може покренути, односно провести, председник суда позива тужиоца да отклони недостатке, остављајући му за то примерен рок.
Уколико тужилац не поступи по захтеву председника суда у погледу исправке оптужног предлога у остављеном року, сматраће се да је одустао од оптужног предлога. У том случају председник суда доноси решење о одбачају оптужног предлога.
Против одлуке председника суда подносилац пријаве може изјавити приговор управном одбору Коморе, у року од 15 дана од дана пријема одлуке. 
	
Управни одбор Коморе је дужан да у року од 30 дана од пријема приговора донесе одлуку поводом изјављеног приговора.
Обустављање поступка
Члан 38. 
Поступак по оптужном предлогу неће се покренути, а ако је покренут обуставиће се:
1) ако је поднет неблаговремено;
2) ако суд није надлежан да расправља о повреди;
3) ако је поступак због исте повреде према истом учиниоцу, већ покренут или правоснажно окончан;
4) ако учинилац није члан Коморе;
5) ако је учинилац у међувремену престао да буде члан Коморе.
Одлуку из става 1. овог члана доноси председник суда.
Против одлуке председника суда може се изјавити приговор управном одбору Коморе, у року од 15 дана од дана пријема одлуке. 
	
Управни одбор Коморе је дужан да у року од 30 дана од пријема приговора донесе одлуку поводом изјављеног приговора.
3. Одговор на оптужни предлог
Достављање оптужног предлога окривљеном
Члан 39.
Оптужни предлог се доставља окривљеном и браниоцу на одговор. Одговор се може дати у року од 15 дана од пријема оптужног предлога.
Након истека рока из става 1. овог члана расправа се заказује и без одговора окривљеног.
4. Поднесци
Члан 40. 
Оптужни предлог, одговор на оптужни предлог, приговор и друге изјаве и саопштења странака, подносе се писаним путем.
Поднесци из става 1. овог члана морају бити разумљиви и садржати све што је потребно да би се по њима могло поступати.
Одустанак тужиоца од гоњења
Члан 41. 
Председник суда пре расправе, а веће у току расправе, доноси решење о обустави поступка, уколико тужилац одустане од оптужног предлога.
Против одлуке из претходног става овог члана, подносилац пријаве може изјавити приговор управном одбору Коморе, у року од 15 дана од дана пријема одлуке. 
	
Управни одбор Коморе је дужан да у року од 30 дана од пријема приговор донесе одлуку поводом изјављеног приговора.
5. Расправа
Образовање судског већа
Члан 42. 
По истеку рока за подношење одговора на оптужни предлог, председник суда одређује веће. 
	
Странке
Члан 43. 
Странке у поступку су тужилац и окривљени.
Бранилац окривљеног
Члан 44. 
Окривљени може имати браниоца којег сам изабере.
Бранилац је дужан да поднесе пуномоћје органу пред којим се води поступак. Окривљени може дати браниоцу и усмено пуномоћје на записник код органа пред којим се води поступак.
Заказивање расправе
Члан 45. 
Расправу заказује председник већа.
При одређивању дана и часа расправе, водиће се рачуна да учесницима остане довољно времена да се припреме, а најмање 15 дана од дана пријема позива.
На расправу се позива бранилац. 
Руковођење расправом
Члан 46. 
Председник већа руководи расправом, испитује окривљеног, саслушава сведоке и вештаке, даје реч члановима већа, странкама и вештацима и изводи доказе од значаја за поступак.
Дужност председника већа је да се стара о одржавању реда на расправи и о заштити достојанства суда и странака. 
	
Нарушилац реда, после опомене, може бити удаљен са расправе.
Претпоставке за одржавање расправе
Члан 47. 
Председник већа отвара расправу, утврђује да ли су сви позвани присутни и да ли су одсутни уредно позвани.
Ако окривљени није дошао, а нема доказа да је уредно позван, веће ће одложити расправу и заказати нову.
Одсуство уредно позваних, окривљеног или тужиоца није сметња за одржавање расправе.
Расправа може почети и без присуства позваног сведока или вештака, и у том случају веће ће у току претреса одлучити да ли услед одсуства сведока или вештака расправу треба одложити.
Јавност расправе
Члан 48. 
Расправа је усмена и јавна.
Јавност се може искључити, за целу расправу, или њен део, ако то захтевају интереси чувања војне, пословне и службене тајне, интереси јавног реда или разлози морала.
Одлуку о искључењу јавности са расправе доноси председник већа.
Записник о расправи
Члан 49.
На расправи се води записник, у који се уноси цео ток расправе и сви изведени докази. 
	
Записник потписују председник већа, чланови већа, странке и записничар.
Одлагање расправе
Члан 50. 
Расправа се може одложити ако је потребно да се прибаве нови докази.
Ако после одлагања расправа буде настављена у измењеном саставу већа, расправа мора почети изнова, али се искази сведока и вештака могу само прочитати, односно прочитати записник о извршеном увиђају.
Почетак расправе и испитивање окривљеног
Члан 51.
Расправа почиње читањем, или усменим излагањем, оптужног предлога од стране тужиоца. Уколико тужилац изостане са расправе, председник већа ће прочитати оптужни предлог.
Када окривљени изнесе своју одбрану, приступа се извођењу доказа, које су странке предложиле, као и доказа које је суд прибавио.
У случају да окривљени није присутан на расправи, председник већа ће изнети његову писану одбрану уколико је иста поднета суду.
После тужиоца и окривљеног право на изјашњење у вези са предметом поступка има бранилац. 
	
Члан 52. 
Председник већа се стара да се на расправи изнесу сви докази и утврде чињенице, које су битне за утврђивање постојања повреде и доношење одлуке.
Веће утврђује чињенице на основу изјава странака, исправа, извештаја вештака и саслушања сведока.
Која ће се чињеница сматрати доказаном, веће одлучује по свом слободном уверењу.
Доказни поступак
Члан 53. 
У оквиру извођења доказа суд може да саслуша сведоке, вештаке и да изврши увиђај у складу са околностима случаја.
Сведоци
Члан 54.
Као сведоци позивају се лица за која је вероватно да ће моћи дати обавештење о повреди, која је предмет расправљања и о другим важним околностима у вези са њом.
Сведоци се саслушавају понаособ и без присуства осталих сведока.
Сведок ће бити претходно опоменут да је дужан да говори истину и да не сме ништа прећутати, а затим ће се упозорити на последице давања лажног исказа. Сведок ће се увек питати како му је познато оно о чему сведочи.
Сведоци се могу суочити, ако се њихови искази не слажу у погледу важних чињеница.
Вештаци
Члан 55. 
Суд ће извести доказе вештачењем, када је, ради утврђивања или разјашњења неке чињенице, потребно стручно знање, којим суд не располаже.
Вештачење врше вештаци које одређује веће из реда чланова Коморе или из реда сталних судских вештака.
Вештачење се може поверити и стручној установи, институту, факултету и сл.
Вештак може бити изузет из истих разлога из којих може бити изузет и судија.
О захтеву за изузеће одлучује у току расправе председник већа, а ван расправе председник суда.
Суд одређује оквире вештачења, рокове за писмено подношење налаза и мишљења вештака.
Увиђај
Члан 56. 
Увиђај се предузима када је за утврђивање или разјашњење неке важне чињенице, неопходно непосредно опажање.
Увиђај се обавља уз присуство председника већа и судија чланова већа. 
Увиђај се може обавити и уз суделовање вештака.
Странке се обавезно обавештавају о времену и месту, на коме ће се извршити увиђај, уз напомену да могу присуствовати.
6. Одлучивање по оптужном предлогу
Члан 57. 
О основаности оптужног предлога одлучује веће које је водило расправу, одмах по закључењу расправе.
Ако нађе да постоје разлози из члана 37. овог правилника, веће доноси решење о обустави поступка.
Одлуке суда
Члан 58. 
Ако веће утврди да је окривљени учинио повреду професионалних стандарда и норматива, несавесно и нестручно обављао послове за које му је издата лиценца, одлуком утврђује његову одговорност и изриче му једну од мера прописаних Статутом Коморе. 
	
Члан 59. 
Ако веће нађе да окривљени није учинио повреду професионалних стандарда и норматива, или да нема доказа да је повреду учинио, односно да у обављању послова за које му је издата лиценца није поступао несавесно и нестручно, донеће одлуку којом га ослобађа од оптужбе.
Основ за доношење одлуке
Члан 60. 
Одлука се доноси на основу закона, подзаконских аката, Етичког кодекса Коморе, а по слободном уверењу чланова већа, заснованом на брижљивој и савесној оцени свих изведених доказа и утврђених чињеница током расправе.
Приликом изрицања мера, веће ће узети у обзир околности конкретног случаја, које могу утицати на изрицања строже или блаже мере, а нарочито тежину повреде и њене последице.
Начин одлучивања
Члан 61. 
Одлука се доноси већином гласова чланова већа, одмах након окончане расправе и спроведеног већања и гласања.
Објављивање одлуке суда
Члан 62. 
О јавном објављивању одлуке суда одлучује председник већа.
Понављање расправе
Члан 63. 
Ако у току гласања веће нађе да неке важне чињенице нису утврђене, односно да неки важни докази нису изведени, може одлучити да поново отвори расправу.
Саставни делови одлуке 
Члан 64. 
Писано израђена одлука садржи увод, изреку, образложење и поуку о правном леку.
Увод садржи: назив суда, састав већа, означење странака, предмет поступка, дан закључења расправе, ко је био присутан од странака, као и дан када је одлука донета.
Изрека садржи: одлуку о одговорности за повреду описану у оптужном предлогу, врсту изречене мере, односно одлуку о ослобађању од оптужбе, као и одлуку о трошковима поступка.
Образложење садржи: наводе из оптужног предлога, одговоре на оптужни предлог и друге битне наводе странака, утврђено чињенично стање, оцену изведених доказа и прописе на којима је одлука заснована.
Поука о правном леку садржи: рок у коме се може поднети, орган преко кога се подноси и орган коме се подноси.
Писмена израда и достављање одлуке
Члан 65.
За израду одлуке одговоран је председник већа, који и потписује одлуку.
Одлука се мора писмено израдити у року од 30 дана од дана закључења расправе.
Писани отправак одлуке доставља се странкама, браниоцу и подносиоцу пријаве.
7. Приговор на првостепену одлуку
Рок за подношење приговора
Члан 66.
Против одлуке суда, може се изјавити приговор управном одбору Коморе, у року од 15 дана од дана пријема одлуке.
Овлашћена лица за подношење приговора
Члан 67.
Приговор могу изјавити: окривљени, тужилац, бранилац и подносилац пријаве.
Приговор се подноси суду у довољном броју примерака за суд и противну странку.
Суспензивно дејство приговора
Члан 68.
Приговор задржава извршење изречене мере.
Садржина приговора
Члан 69.
Приговор треба да садржи: означење побијане одлуке, основ побијања, образложење, изјаву да се одлука побија у целини или у одређеном делу и потпис подносиоца приговора.
Одлучивање првостепеног већа по приговору
Члан 70.
Неблаговремени и недозвољени приговор одбацује решењем председник већа.
Приговор је неблаговремен ако је изјављен после истека рока одређеног за његово подношење.
Приговор је недозвољен ако је приговор изјавило лице које није овлашћено за подношење приговора, или лице које се одрекло приговора, или је одустало од већ изјављеног приговора.
На одлуку председника већа о одбацивању приговора из ст. 1. и 3. овог члана, подносилац приговора може у року од 15 дана изјавити посебан приговор управном одбору Коморе.
Члан 71.
Неуредан приговор председник већа ће решењем одбацити, ако недостаци не буду отклоњени у року од 15 дана од дана пријема позива да се приговор уреди.
Приговор је неуредан уколико не садржи све елементе предвиђене чланом 67. овог правилника.
На одлуку председника већа о одбацивању приговора из става 1. овог члана, подносилац приговора може у року од 15 дана изјавити посебан приговор управном одбору Коморе.
Члан 72.
Примерак благовременог, допуштеног и уредног приговора, доставља се противној страни, која може, у року од 15 дана од дана пријема приговора поднети суду одговор на приговор.
По пријему одговора на приговор или по протеку рока за одговор на приговор, председник већа ће приговор и одговор на приговор, ако је поднесен, доставити са свим списима предмета управном одбору Коморе.
Решавање управног одбора по приговору
Члан 73.
Решавајући по приговору управни одбор Коморе може да:
1) одбаци приговор као неблаговремен и недозвољен;
2) одбије приговор као неоснован и потврди одлуку суда у целости;
3) преиначи одлуку суда;
4) укине одлуку и упути предмет суду на поновну расправу и одлучивање;
5) укине одлуку и обустави поступак уколико постоји било који од разлога предвиђених чланом 37. овог правилника.
Одлука управног одбора по приговору у случајевима тач. 1), 2), 3) и 5) става 1. овог члана, је коначна.
Забрана преиначења на штету окривљеног
Члан 74.
Ако је приговор изјављен у корист окривљеног, одлука се не може изменити на његову штету.
Помоћно стручно тело
Члан 75.
У сложенијим случајевима, управни одбор Коморе може образовати посебно стручно тело, састављено од стручњака и чланова управног одбора, које би размотрило приговор и поднело предлог одлуке управном одбору.
Извршност одлуке суда
Члан 76.
Одлука суда којом је изречена мера извршна је протеком рока за приговор, односно у случају изјављеног приговора кад се одлука управног одбора Коморе по приговору, којом се потврђује или преиначује одлука суда, достави странкама.
VIII. ТРОШКОВИ ПОСТУПКА
Члан 77.
Трошкови поступка обухватају трошкове суда, странака, сведока, вештака и судског паушала.
Трошкове суда чине: накнада за рад чланова већа и накнаде путних трошкова и дневница.
Трошкове сведока чине: путни трошкови, дневница и накнада зараде.
Трошкове вештака чине: награда за вештачење, путни трошкови, дневница и накнада зараде.
Висину трошкова суда и судског паушала, утврђује управни одбор Коморе, посебном одлуком.
Веће одређује висину трошкова странака, сведока и вештака.
Члан 78.
Трошкове поступка сноси окривљени, ако је оглашен одговорним за учињену повреду.
Ако је окривљени ослобођен од оптужбе, или је оптужни предлог одбачен или је поступак обустављен, трошкови падају на терет Коморе.
IX. ИЗВРШЕЊЕ МЕРА
Члан 79.
Мера изречена члану Коморе извршном одлуком Суда, извршава се на начин прописан Статутом Коморе. 
	
X. ЕВИДЕНТИРАЊЕ И БРИСАЊЕ МЕРА
Члан 80.
Правоснажно изречене мере уносе се у евиденцију изречених мера, а примерак одлуке се одлаже у досије окривљеног.
Члан 81.
Изречена мера брише се из евиденције по протеку рока од пет година од правоснажности одлуке којом је изречена, ако окривљени у том року не учини нову повреду, осим у случају када је изречена мера одузимања лиценце.
XI. ЗАВРШНЕ ОДРЕДБЕ
Члан 82.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-19/2012-08
У Београду, 1. фебруара 2012. године
Министар,
др 
	Оливер Дулић, с.р.