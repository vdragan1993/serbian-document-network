На основу члана 3. став 2. Закона о заштити и одрживом коришћењу рибљег фонда („Службени гласник РС”, број 128/14),
Министар пољопривреде и заштите животне средине доноси
 
РЕШЕЊЕ
о установљавању рибарских подручја
"Службени гласник РС", број 90 од 30. октобра 
				2015.
 
1. На територији Републике Србије установљавају се следећа рибарска подручја:
1) Рибарско подручје „Јужна Морава 1”
Рибарско подручје „Јужна Морава 1” установљава се на риболовним водама водотока река: Биначка Морава, Прешевска Моравица, Јужна Морава од настанка до ушћа Барбешке реке (код места Заплањска Топоница), Пчиња, Драговиштица, Јерма, Ветерница, Власина, река Јабланица од административне границе између општине Лебане и града Лесковца до ушћа, река Нишава од државне границе са Републиком Бугарском до границе Парка природе „Сићевачка клисура” и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од тромеђе града Ниша, општине Сврљиг и општине Бела Паланка и иде административном границом између ове две општине до Сврљишког Тимока и даље његовом левом обалом до изворишта, затим северном административном границом општине Пирот до државне границе са Републиком Бугарском. Граница даље иде на југ државним границама Републике Бугарске и БЈР Македоније, затим ка северу западним административним границама општина Прешево, Бујановац, града Врања и града Лесковца, наставља десном обалом Пусте реке до административне границе града Лесковца, даље прати северну административну границу града Лесковца и општине Власотинце, западну административну границу општина Бабушница и Беле Паланке, до полазне тачке. 
Рибарско подручје „Јужна Морава” простире се на територијама следећих јединица локалних самоуправа: град Врање, град Лесковац, општина Прешево, општина Бујановац, општина Трговиште, општина Босилеград, општина Сурдулица, општина Владичин Хан, општина Црна Трава, општина Власотинце, општина Бабушница, општина Димитровград, општина Пирот и општина Бела Паланка.
Рибарско подручје „ Јужна Морава 1” користи се за рекреативни риболов.
2) Рибарско подручје „Јужна Морава 2”
Рибарско подручје „Јужна Морава 2” установљава се на риболовним водама водотока река: Јужна Морава од ушћа Барбешке реке (код места Заплањска Топоница) до места Доња Трнава, Јабланица од извора до административне границе између општине Лебане и општине Лесковац, Пуста река, Топлица, Топоничка река, река Нишава од границе Парка природе „Сићевачка клисура” до ушћа и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од тромеђе града Ниша, општине Сврљиг и општине Бела Паланка, затим иде на југ источном административном границом града Ниша, источном и југозападном административном границом општине Гаџин Хан до Пусте реке. Даље граница прати десну обалу Пусте реке до општине Бојник, спушта се ка југу источним административним границама општина Бојник и Лебане, затим јужном административном границом општине Медвеђа, југозападном, западном и северном административном границом општине Куршумлија. Граница даље иде северним административним границама општина Прокупље, Мерошина и града Ниша до полазне тачке. 
Рибарско подручје „Јужна Морава 2” простире се на територијама следећих јединица локалних самоуправа: град Ниш, општина Гаџин Хан, општина Дољевац, општина Мерошина, општина Житорађа, општина Прокупље, општина Куршумлија, општина Бојник, општина Лебане и општина Медвеђа.
Рибарско подручје „Јужна Морава 2” користи се за рекреативни риболов.
3) Рибарско подручје „Расина”
Рибарско подручје „Расина” установљава се на риболовним водама водотока река: Западна Морава од административне границе између општине Трстеник и општине Врњачка Бања, до ушћа у Велику Мораву, река Расина и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од састава Јужне и Западне Мораве, затим иде на југ десном обалом Западне Мораве и источним административним границама града Крушевца и општине Блаце, јужним административним границама општина Блаце и Брус, и западним административним границама општина Брус, Александровац и Трстеник. Граница даље иде на исток северним административним границама општине Трстеник и града Крушевца до полазне тачке.
Рибарско подручје „Расина” простире се на територијама следећих јединица локалних самоуправа: град Крушевац, општина Блаце, општина Брус, општина Александровац и општина Трстеник.
Рибарско подручје „Расина”користи се за рекреативни риболов.
4) Рибарско подручје „Ибар”
Рибарско подручје „Ибар” установљава се на риболовним водама водотока река: Западна Морава од административне границе између града Чачка и града Краљева до административне границе између општине Трстеник и општине Врњачка Бања, Ибар, Рашка са саставницама, Јошаница, река Студеница од границе Парка природе „Голија” до ушћа, Лопатница, Рибница, река Гружа од административне границе општине Кнић до ушћа и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од тромеђе градова Краљево и Крагујевац и општине Кнић и иде на југ источним административним границама града Краљева и општине Врњачка Бања, затим јужном административном границом општине Врњачка Бања, источним административним границама града Краљева, општине Рашка, града Нови Пазар и општине Тутин. Граница иде даље на северозапад јужном административном границом општине Тутин, затим на север западним границама општине Тутин, града Нови Пазар, општине Рашка и града Краљева и даље на исток северном административном границом града Краљева до полазне тачке.
Рибарско подручје „Ибар” простире се на територијама следећих јединица локалних самоуправа: град Краљево, град Нови Пазар, општина Врњачка Бања, општина Рашка и општина Тутин.
Рибарско подручје „Ибар” користи се за рекреативни риболов.
5) Рибарско подручје „Западна Морава”
Рибарско подручје „Западна Морава” установљава се на риболовним водама водотока река: Западна Морава од настанка до административне границе између града Чачка и града Краљева, Моравица, Ђетиња, Велики Рзав, Мали Рзав, Белица, Црни Рзав, Бели Рзав, Скрапеж, Каменица, Чемерница, Дичина, Лим, Милешевка, Бистрица, Увац од границе Специјалног резервата природе „Увац” до ушћа и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од најсеверније тачке на административној граници општине Горњи Милановац и иде на југ источним административним границама општине Горњи Милановац, града Чачка и општина Лучани, Ивањица и Сјеница. Граница даље иде на северозапад државном границом (дуж административних граница општина Сјеница, Пријепоље, Прибој, Чајетина и града Ужица), а затим на исток северном административном границом града Ужица, западном и северном административном границом општине Косјерић и северним административним границама општина Пожега и Горњи Милановац до полазне тачке.
Рибарско подручје „Западна Морава” простире се на територијама следећих јединица локалних самоуправа: град Ужице, град Чачак, општина Косјерић, општина Пожега, општина Горњи Милановац, општина Лучани, општина Ивањица, општина Сјеница, општина Пријепоље, општина Прибој, општина Нова Варош, општина Ариље и општина  Чајетина.
Рибарско подручје „Западна Морава” користи се за рекреативни риболов.
6) Рибарско подручје „Сава”
Рибарско подручје „Сава” установљава се на риболовним водама водотока река: Дрина од тачке на тромеђи државне границе, општине Мали Зворник и општине Лозница до ушћа у Саву, Сава од 123 km до 96 km, Јадар, Лешница, Јерез, Тамнава, Уб и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од тачке на тромеђи државне границе, општине Мали Зворник и града Лознице и иде државном границом на север до реке Саве, а затим њеном десном обалом до 123 km, наставља левом обалом до 96 km, па иде десном обалом до ушћа реке Колубаре. Граница се наставља на југ левом обалом реке Колубаре до административне границе општине Лајковац, затим иде на југозапад административном јужном границом општине Уб до реке Уб. Граница даље иде десном обалом реке Уб до административне границе општине Осечина, затим се спушта на југ источном административном границом ове општине, иде јужним административним границама општина Осечина и Крупањ и града Лозница до почетне тачке, у тромеђи државне границе, општине Мали Зворник и града Лозница. 
Рибарско подручје „Сава” простире се на територијама следећих јединица локалних самоуправа: град Лозница, град Шабац, општина Богатић, општина Крупањ, општина Осечина, општина Владимирци, општина Коцељева, Општина Уб и градска општина града Београда Обреновац.
Рибарско подручје „Сава” користи се за рекреативни и привредни риболов.
7) Рибарско подручје „Колубара”
Рибарско подручје „Колубара” установљава се на риболовним водама водотока река: Дрина од границe Националног парка „Тара”, до административне границе града Лозница, Колубара, Јабланица, Љиг, Рибница, Турија, Пештан и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од тачке на тромеђи државне границе, општине Мали Зворник и општине Лознице, затим иде североисточном и источном административном границом општине Мали Зворник, североисточном административном границом општине Љубовија, а затим ка северу западном административном границом града Ваљева до реке Уб. Граница даље иде десном обалом реке Уб до административне границе са општином Уб и даље североисточном административном границом града Ваљева, западном административном границом општине Лајковац до реке Колубаре и њеном десном обалом до ушћа у Саву. Граница иде даље десном обалом реке Саве до моста на Ади Циганлији, а затим на југ западним административним границама градских општина Чукарица, Барајево и Лазаревац до административне границе општине Аранђеловац, а затим њеним северним, источним и јужним административним границама до општине Љиг. Граница даље наставља на запад јужним административним границама општине Љиг, општине Мионица, града Ваљева и источном и јужном границом општине Бајина Башта до државне границе, а затим на север државном границом до почетне тачке.
Рибарско подручје „Колубара” простире се на територијама следећих јединица локалних самоуправа: град Ваљево, општина Мали Зворник, општина Љубовија, општина Бајина Башта, општина Мионица, општина Љиг, општина Аранђеловац, општина Лајковац и градских општина: Лазаревац, Барајево и Чукарица.
Рибарско подручје „Колубара” користи се за рекреативни риболов.
8) Рибарско подручје „Београд”
Рибарско подручје „Београд” установљава се на риболовним водама водотока река: Сава од 49 km до ушћа у Дунав, Дунав од Старих Бановаца на 1187 km до Великог Села на 1150 km речног тока, основне и детаљне каналске мреже хидромелиорационог система  „Панчевачки рит”, основне и детаљне каналске мреже хидромелиорационог система  „Галовица” од ушћа у Саву до 23 km тока и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од 49 km тока реке Саве и иде на север административним западним границама градских општина Сурчин и Земун до Дунава, а затим десном обалом Дунава на север до Старих Бановаца на 1187 km и наставља на исток и даље на југ источним административним границама градске општине Палилула, Звездара и Вождовац. Граница даље наставља јужном и западном административном границом градске општине Вождовац и западним административним границама Раковица и Савски Венац до реке Саве. Граница прати реку Саву десном обалом на запад до почетне тачке на 49 km тока реке Саве.
Рибарско подручје „Београд” простире се на територијама следећих градских општина града Београда: Земун, Нови Београд, Савски венац, Сурчин, Врачар, Стари град, Вождовац, Раковица, Звездара и Палилула.
Рибарско подручје „Београд” користи се за рекреативни и привредни риболов.
9) Рибарско подручје „Велика Морава 2”
Рибарско подручје „Велика Морава 2” установљава се на риболовним водама водотока река: Дунав од Великог Села 1150 km до моста на путу Смедерево – Ковин 1112 km, Велика Морава од ушћа реке Раче до ушћа у Дунав, Јасеница и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од 1150 km Дунава и иде на југ западним границама градских општина Гроцка, Сопот и Младеновац и наставља западном, јужном и источном границом општине Топола до реке Јасеница и њеном десном обалом до општине Смедеревска Паланка где наставља на исток јужном границом и границом општине Велика Плана до реке Раче и даље њеном левом обалом до ушћа у Велику Мораву. Граница затим иде на север десном обалом Велике Мораве до ушћа у Дунав, а потом креће на запад десном обалом Дунава до моста на путу Смедерево – Ковин 1112 km где прелази на леву обалу и наставља до полазне тачке.
Рибарско подручје „Велика Морава 2” простире се на територијама следећих јединица локалних самоуправа: град Смедерево, општина Велика Плана, општина Топола, општина Смедеревска Паланка и градске општине Младеновац, Сопот и Гроцка.
Рибарско подручје „Велика Морава 2” користи се за рекреативни и привредни риболов.
10) Рибарско подручје „Велика Морава 1”
Рибарско подручје „Велика Морава 1” установљава се на риболовним водама водотока река: Велика Морава од настанка до ушћа реке Раче, Лепеница, Црница, Лугомир, Белица, Рача и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од ушћа реке Раче у Велику Мораву и иде на југ десном обалом Мораве до места Рајкинац где скреће на североисток северном границом града Јагодине и општина Ћуприја и Параћин, затим иде на југ источном границом општине Параћин до Велике Мораве и њеном десном обалом до места њеног настанка, а потом наставља левом обалом Западне Мораве, односно источном границом општине Варварин и даље на запад јужном границом општина Варварин и Рековац, града Крагујевца и даље јужном и западном границом општине Кнић. Граница даље наставља западном, а потом северном границом града Крагујевца, па западном границом општине Рача и десном обалом реке Јасенице и поново наставља северном границом општине Рача до реке Раче и даље њеном левом обалом до почетне тачке.
Рибарско подручје „Велика Морава 1” простире се на територијама следећих јединица локалних самоуправа: град Крагујевац, град Јагодина, општина Рача, општина Лапово, општина Баточина, општина Кнић, општина Рековац, општина Варварин, општина Параћин и општина Ћуприја.
Рибарско подручје „Велика Морава 1” користи се за рекреативни риболов.
11) Рибарско подручје „Млава”
Рибарско подручје „Млава” установљава се на риболовним водама водотока река: Дунав од ушћа Нере у Дунав 1075 km до границе Националног парка „Ђердап” 1040 km, Пек, Млава, Ресава и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од ушћа Велике Мораве у Дунав и иде на исток десном обалом Дунава до ушћа реке Нере, а затим наставља државном границом до административне границе општине Кладово и наставља на југ источним административним границама општина Мајданпек, Жагубица и Деспотовац. Граница даље иде на запад јужним границама општина Деспотовац и Свилајнац до Велике Мораве и даље њеном десном обалом до почетне тачке.
Рибарско подручје „Млава” простире се на територијама следећих јединица локалних самоуправа: град Пожаревац, општина Велико Градиште, општина Голубац, општина Мало Црниће, општина Кучево, општина Мајданпек, општина Жабари, општина Петровац, општина Жагубица, општина Свилајнац и општина Деспотовац.
Рибарско подручје „Млава” користи се за привредни и рекреативни риболов.
12) Рибарско подручје „Тимок”
Рибарско подручје „Тимок” установљава се на риболовним водама водотока река: Бели Тимок, Црни Тимок, Тимок, Јужна Морава од места Доња Трнава до ушћа, Моравица и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од места настанка Велике Мораве и иде њеном десном обалом до административне границе општине Параћин, а затим на исток северним границама општина Ћићевац и Ражањ и даље западном и северном границом општине Бољевац до Црног Тимока где наставља његовом левом обалом до границе града Зајечара. Даље граница иде западном и северном границом града Зајечара до реке Тимок и њеном левом обалом до ушћа у Дунав и затим се спушта државном границом до општине Пирот, а потом јужном границом општине Књажевац и спушта се границом општине Бела Паланка до изворишта Сврљишког Тимока где наставља његовом левом обалом до општине Сврљиг и иде даље јужним границама општина Сврљиг и Алексинац, а затим западним границама Алексинца и Ћићевца до полазне тачке.
Рибарско подручје „Тимок” простире се на територијама следећих јединица локалних самоуправа: град Зајечар, општина Бољевац, општина Ћићевац, општина Ражањ, општина Алексинац, општина Сокобања, општина Сврљиг и општина Књажевац.
Рибарско подручје „Тимок” користи се за рекреативни риболов.
13) Рибарско подручје „Дунав”
Рибарско подручје „Дунав” установљава се на риболовним водама водотока река: Дунав од границе Националног парка „Ђердап” 940 km до ушћа Тимока 845 km и свих осталих притока наведене реке и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од ушћа Тимока у Дунав и иде левом обалом Тимока до административне границе општине Неготин, а затим њеном јужном границом на запад и наставља на југ источном границом општине Бор до Црног Тимока и даље левом обалом, а затим јужном, па западном границом општине Бор и западним границама општина Неготин и Кладово до државне границе и даље на североисток и југ до полазне тачке.
Рибарско подручје „Дунав” простире се на територијама следећих јединица локалних самоуправа: општина Кладово, општина Неготин и општина Бор.
Рибарско подручје „Дунав” користи се за привредни и рекреативни риболов.
14) Рибарско подручје „Банат”
Рибарско подручје „Банат”, установљава се на риболовним водама водотока река: Дунав од 1112 km до 1075 km, Тиса, Тамиш, Бегеј, Златица, Караш и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од ушћа Тисе у Дунав и иде на север десном обалом реке Тисе до државне границе, а затим креће на југоисток државном границом до ушћа Нере у Дунав и даље десном обалом Дунава до моста на путу Смедерево – Ковин 1112 km, одакле наставља левом обалом Дунава до ушћа Тамиша где креће на север његовом десном обалом, односно административном границом градске општине Палилула до Дунава и даље његовом левом обалом наставља до полазне тачке.
Рибарско подручје „Банат” простире се на територијама следећих јединица локалних самоуправа: град Панчево, град Зрењанин, општина Кањижа, општина Нови Кнежевац, општина Сента, општина Чока, општина Ада, општина Кикинда, општина Нови Бечеј, општина Нова Црња, општина Житиште, општина Сечањ, општина Опово, општина Ковачица, општина Алибунар, општина Пландиште, општина Вршац, општина Ковин и општина Бела Црква.
Рибарско подручје „Банат” користи се за привредни и рекреативни риболов.
15) Рибарско подручје „Срем”
Рибарско подручје „Срем” установљава се на риболовним водама водотока река: Сава од 207 km до 123 km и од 96 km до 49 km, Дунав од 1297 km до 1187 km, Босут, Студва и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја. 
Граница рибарског подручја полази од 49 km реке Саве и иде десном обалом до 96 km и прелази на леву обалу где наставља до 123 km, а затим поново прелази на десну обалу и наставља до 207 km Саве. Граница даље наставља државном границом на север до 1297 km Дунава и његовом левом обалом иде до Старих Бановаца и наставља на југ источним границама општина Стара Пазова и Пећинци до полазне тачке.
Рибарско подручје „Срем” простире се на територијама следећих јединица локалних самоуправа: град Сремска Митровица, општина Шид, општина Ириг, општина Беочин, општина Сремски Карловци, општина Инђија, општина Рума, општина Стара Пазова и општина Пећинци.
Рибарско подручје „Срем” користи се за привредни и рекреативни риболов.
16) Рибарско подручје „Бачка”
Рибарско подручје „Бачка” установљава се на риболовним водама водотока река: Дунав од 1433 km до 1297 km, Криваја, Чик и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од 1297 km Дунава и иде на запад и даље на север државном границом до реке Тисе, а затим наставља њеном десном обалом до ушћа у Дунав и даље на запад његовом левом обалом до полазне тачке.
Рибарско подручје „Бачка” простире се на територијама следећих јединица локалних самоуправа: град Нови Сад, град Сомбор, град Суботица, општина Бачка Топола општина Мали Иђош, општина Апатин, општина Оџаци, општина Кула, општина Врбас, општина Србобран, општина Бечеј, општина Бач, општина Бачка Паланка, општина Бачки Петровац, општина Темерин и општина Тител. 
Рибарско подручје „Бачка” користи се за привредни и рекреативни риболов.
17) Рибарско подручје „Косово”
Рибарско подручје „Косово” установљава се на риболовним водама водотока река: Ситница, Лаб, Батлава, Грачаничка река, Дреница, Лепенац са притокама, Бели Дрим до границе са Републиком Албанијом, Пећска река, Бистрица, Кожанска Бистрица, Лоћанска Бистрица, Ереник, Кујовча, Источка река, Клина, Мируша и Призренска Бистрица, и свих осталих притока наведених река и других природних или вештачких риболовних вода које су у границама рибарског подручја, осим риболовних вода у оквиру граница заштићених подручја.
Граница рибарског подручја полази од тромеђе општине Исток, општине Тутин и Црне Горе и иде на североисток општинама Исток , Зубин Поток и Лепосавић и даље иде северном и источном границом општином Лепосавићи даље наставља на југо исток границама општина Подујево, Косовска Каменица и Гњилане до државне границе и онда креће на запад државном границом до полазне тачке.
Рибарско подручје „Косово” простире се на територијама следећих јединица локалних самоуправа: град Приштина, општина Лепосавић, општина Зубин Поток, општина Звечан, општина Косовска Митровица, општина Подујево, општина Исток, општина Србица, општина Вучитрн, општина Обилић, општина Пећ, општина Клина, општина Глоговац, општина Косово Поље, општина Ново Брдо, општина Косовска Каменица, општина Дечани, општина Ђаковица, општина Ораховац, општина Сува Река, општина Липљан, општина Штимље, општина Урошевац, општина Гњилане, општина Витина, општина Призрен, општина Гора, општина Штрпце и општина Качаник.
Рибарско подручје „Косово” користи се за рекреативни риболов.
2. Даном објављивања овог решења престаје да важи Решење о одређивању рибарских подручја („Службени гласник РС”, бр. 115/07, 49/10 и 60/12).
3. Ово решење објавити у „Службеном гласнику Републике Србије”.
 
Број 119-01-125/2015-17
У Београду, 20. октобра 2015. године
Министар,
проф. др Снежана Богосављевић Бошковић, с.р.