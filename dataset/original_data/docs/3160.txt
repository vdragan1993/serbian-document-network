ЗАКОН

о давању контрагаранције
Републике Србије Србији и Црној Гори по зајму Европске заједнице за измирење доспелих
а неплаћених уговорних обавеза према Европској инвестиционој банци 

"Службени гласник
РС", број

61 од 

18. јула 2005. 


 

 

 Контрагаранција 
Републике Србије

 

Члан 1.

Република Србија преузима обавезу да као контрагарант измири
обавезе Србије и Црне Горе по зајму Европске заједнице, у делу који се односи на
Републику Србију, у износу од 223.796.611,37 евра, по основу Споразума о зајму између
Европске заједнице, као зајмодавца, Савезне Републике Југославије, као зајмопримца,
и Народне банке Југославије, као заступника зајмопримца, који је потписан 14. септембра
2001. године у Београду. 

 

Обавеза Републике Србије


 

Члан 2.

Контрагаранција из члана 1. овог закона даје се Србији и
Црној Гори на име обавезе из Закона о задужењу Савезне Републике Југославије код
Европске заједнице („Службени лист СРЈ”, број 53/01 – у даљем тексту: Закон о задужењу),
ради измиривања доспелих а неплаћених уговорних обавеза за финансијске уговоре склопљене
између Европске инвестиционе банке и југословенских предузећа – зајмопримаца за
финансирање пројеката из члана 4. став 1. Закона о задужењу и Закона о потврђивању
Споразума о зајму између Европске заједнице, као зајмодавца, Савезне Републике Југославије,
као зајмопримца, и Народне банке Југославије, као заступника зајмопримца са анексима
(„Службени лист СРЈ – Међународни уговори”, број 7/01).

 

Корисници зајма

 

Члан 3.

Корисници зајма из члана 1. овог закона у Републици Србији
су ЈП „Електропривреда Србије”, у износу од 2.483.107,32 евра, ЈЖТП „Београд”, у
износу од 35.768.623,03 евра и Републичка дирекција за путеве, у износу од
185.544.881,02 евра (у даљем тексту: корисници зајма).

 

Отплата зајма

 

Члан 4.

Отплата зајма врши се по налогу зајмопримца, преко евро
рачуна зајмодавца код 

Kredietbank S.A. Luxemburg, бр. рачуна 52.319440.65 или преко
другог рачуна који зајмодавац буде дао зајмопримцу и заступнику путем писменог обавештења
најмање шест радних дана пре релевантног датума доспећа. 

 

Обавезе корисника зајма

 

Члан 5.

Средства за отплату зајма обезбедиће корисници зајма.

Корисници зајма дужни су да средства за отплату зајма обезбеђују
према плану отплате, у износу који укључује главницу, обрачунату камату и пратеће
трошкове. 

Корисници зајма ће обезбеђивати средства за отплату зајма
из сопствених прихода, уплатом динарске противвредности доспелих девизних обавеза
по обрачуну Народне банке Србије и обавештењу Министарства финансија.

Ако по основу издате контрагаранције Република Србија изврши
обавезу уместо корисника зајма, има право на повраћај главнице, камате и пратећих
трошкова који настану због неизвршења, односно неблаговременог извршења обавезе,
до висине износа измирене обавезе, као и право да од корисника зајма наплати обрачунату
законску камату.

Право на повраћај средстава из става 4. овог члана Република
Србија оствариће тако што ће кориснику зајма умањити средства од утврђених буџетских
апропријација и субвенција или, ако корисник зајма није корисник буџетских средстава
Републике Србије, иницирати наплату са рачуна корисника зајма, на основу овлашћења
добијеног од корисника зајма или других инструмената обезбеђења, у складу са прописима
којима се уређује платни промет.

 

Ступање на снагу

 

Члан 6.

Овај
закон ступа на снагу осмог дана од дана објављивања у „Службеном гласнику Републике
Србије”.