На основу члана 2. став 1. Закона о отклањању последица поплава у Републици Србији („Службени гласник РС”, број 75/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ
о утврђивању Државног програма помоћи пољопривредним произвођачима на поплављеним подручјима за набавку минералног ђубрива
"Службени 
				гласник РС", број 103 од 25. септембра 2014.
 
Члан 1.
Овом уредбом утврђује се Државни програм помоћи пољопривредним произвођачима на поплављеним подручјима за набавку минералног ђубрива.
Члан 2.
Државни програм помоћи пољопривредним произвођачима на поплављеним подручјима за набавку минералног ђубрива одштампан је уз ову уредбу и чини њен саставни део.
Члан 3.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-11421/2014
У Београду, 25. септембра 2014. године
Влада
Председник,
Александар Вучић, с.р.
 
ДРЖАВНИ ПРОГРАМ ПОМОЋИПОЉОПРИВРЕДНИМ ПРОИЗВОЂАЧИМА НА ПОПЛАВЉЕНИМ ПОДРУЧЈИМА ЗА НАБАВКУ МИНЕРАЛНОГ ЂУБРИВА
1. Област у којој се спроводе мере и територија на којој се спроводе мере
Државни програм помоћи пољопривредним произвођачима на поплављеним подручјима за набавку минералног ђубрива односи се на обнову пољопривредних површина на којима је извршена поновна сетва кукуруза и соје на подручјима која су уништена или оштећена услед дејства поплава, доделом бесповратних новчаних средстава за набавку минералних ђубрива.
Територија на којој се спроводе мере утврђене овим програмом јесте територија јединица локалних самоуправа утврђених у складу са чланом 1. став 3. Закона о отклањању последица поплава у Републици Србији („Службени гласник РС”, број 75/14).
2. Анализа затеченог стања и сагледавање могућих даљних штетних последица поплава односно дејства клизишта
Услед разорног дејства вода током поплава које су наступиле у мају 2014. године на пољопривредним површинама у погођеним јединицама локалне самоуправе настале су значајне штете на свим културама укључујући и ратарске. С обзиром да је постојала могућност за обнову пољопривредне производње површина под кукурузом и сојом у оквиру агротехничких рокова, Канцеларија за помоћ и обнову поплављених подручја је, у сарадњи са ресорним министарствима, спровела активности на расподели семенског кукуруза и семена соје корисницима који су пријавили штету на пољопривредним површинама засејаним наведеним биљним културама. Формирана је Посебна радна група за координацију дистрибуције помоћи која је утврдила мерила и критеријуме, као и спискове корисника, израдила и спровела донаторске уговоре са донаторима материјалне помоћи.
Наставак помоћи пољопривредним произвођачима у складу са чланом 37. Закона о отклањању последица поплава у Републици Србији реализоваће се доделом бесповратних средстава за набавку минералног ђубрива.
Површине и број корисника које су утврђене током расподеле семенског кукуруза и семена соје и допуњене након расподеле нафтних деривата за потребе поновне сетве у поплављеним подручјима и обнову пољопривредне производње поплављених површина користиће се и за доделу бесповратне помоћи за набавку минералног ђубрива.
3. Мере које треба предузети
За спровођење овог програма за обнову пољопривредних површина на којима је извршена поновна сетва кукуруза и соје на подручјима која су погођена поплавама предузеће се мера доделе једнократне бесповратне помоћи за набавку минералног ђубрива у висини од 4.000,00 динара по хектару.
4. Начин, обим и редослед спровођења мера и критеријуми за спровођење
Средства за спровођење овог програма намењена су пољопривредном газдинству и породичном пољопривредном газдинству, регистрованом у складу са законом, које је претрпело штету од елементарних непогода, ако:
1) има најмање 0,25 хектара производних пољопривредних површина које су претрпеле штету од поплава и које је пријавило комисији за пријаву штете јединице локалне самоуправе;
2) има реализован уговор о коришћењу донаторске помоћи за доделу семенског кукуруза и семена соје, односно нафтних деривата.
Проверу података за исплату спроводи Министарство финансија – Управа за трезор (у даљем тексту: Управа), на основу списка утврђених површина и корисника током расподеле семенског кукуруза и семена соје, односно нафтних деривата.
Управа доставља податке о исплаћеном износу средстава остварених по основу права на коришћење средстава из овог програма Канцеларији за помоћ и обнову поплављених подручја и министарству надлежном за послове пољопривреде.
5. Рокови за спровођење мера
Реализацији овог програма приступиће се хитно, у складу са агротехничким роковима за обављање операција прихране усева на пресејаним површинама. 
6. Органи државне управе надлежни за координацију, односно носиоци спровођења појединих мера и активности 
Канцеларија за помоћ и обнову поплављених подручја је надлежна за координацију праћења и извештавања о спровођењу овог програма.
Министарство надлежно за послове пољопривреде је задужено за достављање списка корисника и површина из одељка 4. овог програма Управи, а Управа је надлежна за спровођење појединих мера и активности из овог програма.
7. Процена потребних финансијских средстава и извор финансирања
Процењена потребна финансијска средства за спровођење овог програма су 76.000.000,00 динара.
Потребна финансијска средства за спровођење овог програма обезбеђују се у складу са Законом о отклањању последица поплава у Републици Србији („Службени гласник РС”, број 75/14).