На основу члана 45. став 4. Закона о ванредним ситуацијама („Службени гласник РС”, број 111/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси

				 

				 
УРЕДБУ
о садржају и начину израде планова заштите и спасавања у ванредним ситуацијама
"Службени гласник РС", број 8 од 11. фебруара 2011.
 
Члан 1.
Овом уредбом уређује се садржај и начин израде Плана заштите и спасавања у ванредним ситуацијама на нивоу Републике Србије (у даљем тексту: Национални план), органа државне управе, аутономних покрајина, јединица локалне самоуправе, привредних друштава и других правних лица, и других организација, (у даљем тексту: План).
 
Члан 2.
План заштите и спасавања садржи све неопходне елементе за заштиту и спасавање у ванредним ситуацијама а нарочито:
1) приправност – спремност за ванредне ситуације;
2) мобилизацију – активирање у случају непосредне опасности или настанка ванредне ситуације;
3) заштиту и спасавање по врстама опасности;
4) мере и задатке цивилне заштите;
5) осматрање, рано упозоравање, обавештавање и узбуњивање;
6) употребу снага заштите и спасавања;
7) ублажавање и отклањање последица;
8) информисање јавности.
 
Члан 3.
Носилац израде Националног плана је организациона јединица Министарства унутрашњих послова у чијем делокругу је област ванредних ситуација (у даљем тексту: Надлежна служба).
Субјекти из члана 1. учествују у изради Националног плана у складу са утврђеним надлежностима и делокругом односно делатностима и јавним овлашћењима.
 
Члан 4.
Овлашћеним и оспособљеним правним лицима и другим организацијама опремљеним и оспособљеним за заштиту и спасавање који су утврђени као носиоци посебних задатака у заштити и спасавању, достављају се изводи из Националног плана, Плана покрајине и Плана јединице локалне самоуправе у циљу израде сопствених планова, односно планирања и ангажовања људских и материјалних капацитета у реализацији задатака заштите и спасавања.
 
Члан 5.
Привредна друштва и друга правна лица која производе, складиште и транспортују опасне материје, управљају објектима угроженим са аспекта терористичких напада, израђују документ – План заштите од удеса који је саставни део Плана.
Привредна друштва и друга правна лица која управљају опасним материјама чије су врсте и количине дефинисане прописима којима се уређује заштита животне средине, заштита од хемијског удеса, План заштите од удеса се израђује у складу са тим прописима.
План заштите из става 1. овог члана израђује се на основу Правилника о начину израде и садржају Плана заштите од удеса који доноси министар унутрашњих послова у року од тридесет дана од дана ступања на снагу ове уредбе.
Правна лица, власници и корисници високих брана и акумулација дужна су да израђују планове заштите у складу са чланом 4. ове уредбе.
Правна лица из става 4. овог члана су обавезна да нарочито планирају и начин узбуњивања и обавештавања становништва низводно од високих брана.
 
Члан 6.
Субјекти система заштите и спасавања дужни су да на захтев Надлежне службе израђују и достављају акта и прилоге из утврђених надлежности и делокруга, односно делатности и јавних овлашћења као и податке којима располажу а који су од значаја за израду Процене угрожености и Националног плана.
У извршавању послова планирања заштите и спасавања, субјекти система заштите и спасавања дужни су да међусобно сарађују, а када то околности захтевају, да поједине елементе плана заштите и спасавања израђују као заједнички документ.
 
Члан 7.
Сви носиоци израде Плана, обезбеђују одговарајућу материјализацију планских решења.
 
Члан 8.
План се израђује на основу Процене угрожености од елементарних непогода и других несрећа (у даљем тексту: Процена).
Процена је документ којим се идентификују опасности, извори и облици угрожавања, могући ефекти и последице, сагледавају снаге и средства за одговор на опасности изазване елементарним непогодама и другим несрећама, за заштиту и спасавање живота и здравља људи, животиња, материјалних и културних добара и животне средине.
Процена, поред елемената утврђених законом, садржи нарочито:
1) процену положаја, карактеристике, повредивост територије деловањем елементарних непогода, техничко-технолошких несрећа – удеса и катастрофа, последица тероризма, ратних и других већих несрећа (у даљем тексту: елементарне непогоде и друге несреће) по живот и здравље људи, животиња, материјалних и културних добара и животне средине;
2) процену критичне инфраструктуре са становишта угрожености од елементарних непогода и других несрећа;
3) идентификацију опасности и процену ризика од елементарних непогода и других несрећа;
4) процену потребних снага и средстава за заштиту и спасавање;
5) закључке.
 
Члан 9.
Процену, као основни документ за израду планова заштите и спасавања у ванредним ситуацијама израђују сви субјекти који имају обавезу израде планова заштите и спасавања из члана 1. ове уредбе.
Процене из става 1. овог члана морају бити међусобно усклађене.
 
Члан 10.
Процена, Национални план и План израђују се у складу са Упутством о методологији за израду процене угрожености и планова (у даљем тексту: Упутство) као и са важећим стандардима из области заштите лица, имовине и пословања.
Упутство из става 1. овог члана, доноси министар унутрашњих послова у року од три месеца од дана ступања на снагу ове уредбе.
 
Члан 11.
Носиоци израде плана заштите од удеса дужни су да тај план донесу у року од шест месеци од ступања на снагу Упутства.
Привредна друштва, друга правна лица и организације дужни су да донесу своје процене угрожености у року од шест месеци од дана ступања на снагу ове уредбе, а План су дужни да донесу у року од осам месеци од дана ступања на снагу ове уредбе.
Јединице локалне самоуправе дужне су да донесу своје процене угрожености у року од осам месеци од дана ступања на снагу ове уредбе, а План су дужне да донесу у року од десет месеци од дана ступања на снагу ове уредбе.
Аутономна покрајина дужна је да донесе своје процену угрожености у року од десет месеци од дана ступања на снагу ове уредбе, а План је дужна да донесе у року од 12 месеци од дана ступања на снагу ове уредбе.
Процена угрожености Републике Србије донеће се у року од 12 месеци од дана ступања на снагу ове уредбе, а Национални план у року од 15 месеци од дана ступања на снагу ове уредбе.
 
Члан 12.
Носиоци израде планова дужни су да континуирано прате и процењују ризике од настанака елементарних непогода и других несрећа у складу са променама у проценама угрожености и усклађују односно ажурирају планове.
 
Члан 13.
Ова уредба ступа на снагу осмог дана од дана објављивања у „Службеном гласнику Републике Србије”.
 
 
05 број 110-736/2011
У Београду, 3. фебруара 2011. године
Влада
Председник, 
др Мирко Цветковић, с.р.