ЗАКОН
о
претварању кредита одобрених од банака носиоцима примарне пољопривредне
производње и туристичке привреде у јавни дуг 

федерације
„Службени
лист СРЈ”, број 12 од 6. марта 1998.
 
 
Члан
1.
Овим законом уређују
се услови за претварање свих кредита одобрених из потенцијала банака носиоцима
примарне пољопривредне производње, рибарства и туристичке привреде (у даљем
тексту: корисници кредита), а на основу одлука пословних банака (у даљем
тексту: банке) у јавни дуг федерације (у даљем тексту: јавни дуг).
Сви кредити које су
корисници кредита користили код банака за основне намене утврђене у овом
закону, претварају се у јавни дуг под условима и на начин прописан овим
законом.
 
Члан
2. 
Под кредитима из
члана 1. овог закона не подразумевају се кредити, односно део кредита одобрени
из средстава примарне емисије.
 
Члан
3.
Основица за
претварање кредита у јавни дуг јесте књиговодствено стање дуга код корисника
кредита, односно потраживања банака, на дан 31. децембра 1997. године.
Основица за
претварање кредита у јавни дуг чини стање дуга - главница и редовна камата
обрачуната до 31. децембра 1997. године која није плаћена.
Банке ће крајњим
корисницима кредита отписати казнену и затезну камату, накнаде и друге трошкове
обрачунате по кредитима за намене из члана 1. овог закона, а који су обрачунати
за време коришћења кредита закључно са 31. децембром 1997. године истовремено
са претварањем кредита у јавни дуг федерације.
 
Члан
4. 
Претварање кредита у
јавни дуг из члана 3. овог закона, извршиће се:
1) за све намене у
биљној производњи (ратарство, повртарство, воћарство и виноградарство);
2) за све намене у
сточарству, живинарству и рибарству, укључујући пчеларство;
3) за сезонске
залихе основних пољопривредних и прехрамбених производа;
4) за све намене у
туристичкој привреди за припрему туристичких услуга;
5) за све намене по
програмима ревитализације села и самозапошљавања, у делу који се односи на
област пољопривреде.
Претварање средстава
из става 1. овог члана извршиће се само за средства кредита која су искоришћена
за намене из става 1. овог члана.
 
Члан
5.
Претварање кредита у
јавни дуг по основу чл. 3. и 4. овог закона, извршиће се на рок од 10 година,
уз период мировања од три године.
 
Члан
6. 
Период мировања тече
од 1. јануара 1998. године до 31. децембра 2000. године.
У периоду мировања,
федерација банкама плаћа камату у висини од 8% годишње.
Камата се плаћа
месечно уназад, а најдаље до 5. у месецу за претходни месец.
Отплата камате
почиње 5. јула 1998. године, када се плаћа камата за период од 1. јануара до
30. јуна 1998. године.
 
Члан
7. 
Јавни дуг из члана
3. ст. 1. и 2. овог закона федерација ставља у редовну отплату 1. јануара 2001.
године, и отплаћиваће га банкама у једнаким полугодишњим ратама које доспевају
30. јуна и 31. децембра текуће године.
Прва полугодишња
рата доспева за плаћање 30. јуна 2001. године.
У периоду отплате
јавног дуга камата се обрачунава у висини од 8% годишње.
 
Члан
8.
За износ јавног дуга
федерација ће банкама издати обвезнице које ће гласити на име, у складу са
савезним законом којим су уређене хартије од вредности.
 
Члан
9. 
Банке су дужне да
донесу одлуке о отпису потраживања од корисника кредита за намене из члана 4.
овог закона, у износима који одговарају књиговодственом стању из члана 3. овог
закона у року од 15 дана од пријема обвезница од стране федерације.
 
Члан
10.
За измирење обавеза
по овом закону, средства ће се обезбеђивати сваке године у савезном буџету.
 
Члан
11. 
Претварање кредита у
јавни дуг неће се вршити корисницима кредита који се налазе у поступку стечаја
и ликвидације у складу са савезним законом којим је уређено принудно поравнање,
стечај и ликвидација, или су по том основу ликвидирани.
Изузетно од става 1.
овог члана корисницима кредита над којима се у поступку стечаја изврши
поравнање, извршиће се претварање кредита у јавни дуг.
 
Члан
12.
За привредни преступ
казниће се банка која не донесе одлуку о отпису потраживања од корисника
кредита за намене из чл. 3. и 4. овог закона у року од 15 дана од дана пријема
обвезница од стране федерације, новчаном казном у висини петнаестоструког
износа неизвршене обавезе предвиђене чланом 9. овог закона.
За радње из става 1.
овог члана казниће се и одговорно лице у банци новчаном казном у износу од
3.000 до 30.000 нових динара.
 
Члан
13.
Савезни министар за
финансије донеће ближе прописе за примену овог закона, у року од 15 дана од
дана ступања на снагу овог закона.
Народна банка
Југославије вршиће контролу из члана 4. става 2. овог закона и достављати
извештај Савезној скупштини СРЈ.
 
Члан
14.
Овај закон ступа на
снагу осмог дана од дана објављивања у „Службеном листу СРЈ”.