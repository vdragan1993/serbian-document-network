На основу члана 43. став 3. Закона о регионалном развоју („Службени гласник РС”, бр. 51/09 и 30/10), 


Министар економије и регионалног развоја доноси
 

 

ПРАВИЛНИК

о садржини и изгледу Јединственог регистра акредитованих регионалних развојних агенција

"Службени гласник РС", број 89 од 29. новембра 2010.
 
 

Члан 1.

Овим правилником ближе се прописује садржина и изглед Јединственог регистра акредитованих регионалних развојних агенција (у даљем тексту: Регистар).

Регистар води Национална агенција за регионални развој, у складу са законом којим се уређује регионални развој.
 

Члан 2.

У Регистар се уписују подаци који су садржани у захтеву за акредитацију, односно обнову акредитације, решењу о акредитацији односно обнови акредитације, решењу о одузимању и у решењу о престанку акредитације, а који се односе на: 


1) пун назив акредитоване регионалне развојне агенције (у даљем тексту: акредитована агенција);

2) скраћени назив акредитоване агенције (уколико постоји);

3) адресу седишта акредитоване агенције;

4) матични број;

5) порески идентификациони број (ПИБ);

6) назив и шифру делатности;

7) бројеве рачуна у банкама и адресе банака;

8) електронску адресу и адресу интернет странице (сајта акредитоване агенције);

9) број телефона и телефакса;

10) податке о лицу овлашћеном за заступање;

11) податке о оснивачима (седиште, овлашћено лице и контакт телефон сваког од оснивача);

12) број области, структуру и заступљеност јединица локалне самоуправе у одређеној области;

13) број становника које покрива акредитована агенција;

14) број лица запослених на неодређено и одређено време, односно радно ангажованих лица у регионалној развојној агенцији;

15) податке о пословном простору у седишту;

16) податке о пословним/организационим јединицама ван седишта послодавца;

17) податке о опреми (у складу са подацима наведеним у захтеву за акредитацију);

18) податке о планираним финансијским средствима и начинима обезбеђења ових средстава;

19) податке о досадашњим услугама обављеним за јавни сектор (уколико их има);

20) податке о досадашњим услугама обављеним за приватни сектор (уколико их има);

21) број и вредност спроведених међународних, регионалних и локалних пројеката (уколико их има);

22) податке о раније оствареним резултатима у области регионалног развоја;

23) податке о раније оствареним резултатима у области подршке привредним субјектима;

24) датум подношења захтева за акредитацију;

25) број и датум доношења решења о стицању акредитације и рок важења акредитације;

26) регистарски број уписа прве акредитације;

27) датум подношења захтева за обнову акредитације;

28) број и датум доношења решења о обнови акредитације и рок важења акредитације;

29) регистарски број уписа обнове акредитације и подброј којим се прати обнова регистрације;

30) број и датум доношења решења о одузимању акредитације за обављање делатности;

31) број и датум доношења решења о престанку акредитације.
 

Члан 3.

Поред података из члана 2. овог правилника, Регистар садржи и податке о раду акредитованих развојних агенција и то податке:

1) о закљученим уговорима из члана 50. Закона (датум закључења уговора; назив уговорних страна; предмет уговора и рок важности уговора);

2) о врсти услуга које је обавила за јавни, односно за приватни сектор;

3) о међународним, регионалним и локалним пројектима у чијој реализацији учествује;

4) о оцени у поступку вредновања рада које се спроводи у складу са законом. 

 

Члан 4.

У Регистар се уписују и све промене података из чл. 2. и 3. овог правилника.
 

Члан 5.

Регистар се води у електронском облику на обрасцу који је одштампан уз овај правилник и чини његов саставни део. 

 

Члан 6.

Овај правилник ступа на снагу осмог дана од дана објављивања у „Службеном гласнику Републике Србије”.
 

05 број 401-00-1593/2010-18

У Београду, 18. новембра 2010. године

Министар,

Млађан Динкић, 
с.р.