ЗАКОН


о задужењу Србије и Црне Горе код Међународног удружења за развој 
(Пројекат за катастар непокретности и упис права у Србији)
„Службени
лист СЦГ”, број 31 од 2. јула 2004.
 
Члан
1.
Србија и Црна Гора
задужује се у износу од 20.100.000,00 СДР (двадесет милиона сто хиљада
специјалних права вучења) код Међународног удружења за развој, ради финансирања
Пројекта за катастар непокретности и упис права у Србији.
 
Члан
2.
Задужење из члана 1.
овог закона извршава се на основу Споразума о кредиту за развој (Пројекат за
катастар непокретности и упис права у Србији) између Србије и Црне Горе, као
зајмопримца, и Међународног удружења за развој, као зајмодавца.
 
Члан
3.
Србија и Црна Гора и
Република Србија обавезују се да, у року од 30 дана од дана ступања на снагу
овога закона, потпишу Уговор о преносу средстава и одговорности за реализацију
Пројекта за катастар непокретности и упис права у Србији (Уговор о преносу
средстава).
 
Члан
4.
Србија и Црна Гора
обавезује се да отвори и одржава депозитни рачун у комерцијалној банци у
еврима, под условима који су задовољавајући за Међународно удружење за развој,
са искључивом наменом повлачења средстава кредита из члана 1. овог закона.
 
Члан
5.
Република Србија
обавезује се да у року од 30 дана од дана ступања на снагу овог закона изда
Србији и Црној Гори контрагаранцију којом ће гарантовати уредну отплату
кредита.
 
Члан
6.
Ради измиривања
обавеза из овог закона, Република Србија дужна је да обезбеђује средства за
уредну отплату обавеза по Споразуму о кредиту за развој из члана 2. овог
закона, а у складу са Уговором о преносу средстава из члана 3. овог закона.
Средства из става 1.
овог члана Република Србија преноси на посебан рачун Србије и Црне Горе код
Народне банке Србије, са искључивом наменом отплате обавеза из Споразума о
кредиту за развој из члана 2. овог закона.
 
Члан
7.
Србија и Црна Гора
измириваће све обавезе према Међународном удружењу за развој по основу
средстава из члана 6. овог закона, а под условима и роковима утврђеним
Споразумом о кредиту за развој из члана 2. овог закона.
 
Члан
8.
Курсне разлике које
могу настати у вези са измиривањем обавеза, у смислу овог закона, сноси
Република Србија.
 
Члан
9.
Народна банка Србије
наплаћује од Републике Србије трошкове за трансфер средстава за отплату обавеза
Међународном удружењу за развој, као и провизију за услуге које пружа у смислу
овог закона.
 
Члан
10.
Овај закон ступа на
снагу наредног дана од дана објављивања у „Службеном листу СЦГ”.