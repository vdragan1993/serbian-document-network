На основу члана 12. став 3. Закона о метеоролошкој и хидролошкој делатности („Службени гласник РС”, број 88/10), 
	
Директор Републичког хидрометеоролошког завода доноси 
 
ПРАВИЛНИК
о ближим условима у погледу техничке опремљености и кадровске оспособљености за обављање осталих послова метеоролошке и хидролошке делатности

	"Службени гласник РС", број 10 од 31. јануара 2014.
 
I. ОСНОВНЕ ОДРЕДБЕ
Члан 1.
Овим правилником прописују се ближи услови у погледу техничке опремљености и кадровске оспособљености које испуњава правно лице, односно предузетник који обавља остале метеоролошке и хидролошке послове у складу са Законом о метеоролошкој и хидролошкој делатности (у даљем тексту: Закон). 
	
Члан 2.
Метеоролошки и хидролошки послови које обавља правно лице, односно предузетник јесу остали метеоролошки и хидролошки послови у смислу Закона, односно сви послови осим послова које, у складу са Законом, може искључиво обављати Републички хидрометеоролошки завод (у даљем тексту: Завод).
Остали метеоролошки и хидролошки послови из става 1. овог члана су:
1) послови анализе и прогнозе општих локалних временских услова за заинтересоване кориснике у јединицама локалне самоуправе;
2) послови примене метеорологије, климатологије и хидрологије за потребе планирања и пројектовања у области урбанизма, грађевинарства, индустрије, енергетике, туризма, саобраћаја, водопривреде, заштите животне средине, осигурања и других делатности;
3) послови развоја и/или калибрације нумеричких модела атмосфере и хидролошких модела;
4) развој техничких уређаја и инструмената за метеоролошка и хидролошка мерења;
5) послови метеоролошких и хидролошких мерења и осматрања у допунској мрежи метеоролошких и хидролошких станица;
6) други метеоролошки и хидролошки послови који нису у искључивој надлежности Завода.
Послови из става 2. овог члана обављају се у складу са Законом и прописима донетим на основу њега, другим прописима, српским стандардима и сродним документима донетим у складу са законом, а који су повезани са појединим областима метеорологије и хидрологије.
II. УСЛОВИ У ПОГЛЕДУ ТЕХНИЧКЕ ОПРЕМЉЕНОСТИ
Члан 3.
Услови у погледу техничке опремљености за обављање послова из члана 2. става 2. тач. 1), 2), 3) и 6) овог правилника, за правно лице, односно предузетника које је регистровано за обављање метеоролошке и/или хидролошке делатности, у складу са законом којим се уређује регистрација привредних субјеката, односе се на:
1) поседовање објекта или просторије (у даљем тексту: пословни простор) по основу власништва или закупа;
2) опремљеност пословног простора и то:
(1) да има осветљење у складу са прописаним стандардима;
(2) да испуњава услове у погледу безбедности и здравља на раду и заштите и унапређења животне средине;
(3) да има уређаје за загревање и вентилацију;
(4) да има санитарно-хигијенске услове у складу са посебним прописима.
Услови у погледу техничке опремљености радне просторије пословног простора из става 1. овог члана односе се на:
1) површину од најмање 1,5 m² по запосленом;
2) неопходну канцеларијску опрему за рад запослених (радне столове и столице, ормаре за опрему и документацију и др.); 
	
3) информациону опрему (персоналне рачунаре, лиценце за оперативне рачунарске системе и одговарајуће софтвере за коришћење ГИС технологије и др.);
4) комуникациону опрему (прикључке за телефон, телефакс и интернет);
5) комплет стручних прописа, српских стандарда и међународно усаглашених методологија за прорачун метеоролошких и/или хидролошких параметара за потребе урбанистичког и просторног планирања, пројектовања, изградње и експлоатације/реконструкције грађевинских, хидротехничких, енергетских објеката и конструкција.
Члан 4.
Услови у погледу техничке опремљености за обављање послова из члана 2. става 2. тачка 4) овог правилника, за правно лице, односно предузетника које је регистровано за обављање метеоролошке и/или хидролошке делатности, у складу са законом којим се уређује регистрација привредних субјеката, односе се на:
1) поседовање пословног простора по основу власништва или закупа;
2) опремљеност пословног простора и то:
(1) да има осветљење у складу са прописаним стандардима;
(2) да испуњава услове у погледу безбедности и здравља на раду и заштите и унапређења животне средине;
(3) да има уређаје за загревање и вентилацију;
(4) да има санитарно-хигијенске услове у складу са посебним прописима. 
	
Услови у погледу техничке опремљености радне просторије пословног простора из става 1. овог члана односе се на:
1) површину од најмање 1,5 m² по запосленом;
2) неопходну канцеларијску опрему за рад запослених (радне столове и столице, ормаре за опрему и документацију и др.);
3) комуникациону опрему (прикључке за телефон, телефакс);
4) комплет стручних прописа, српских стандарда и техничких регулаторних докумената Светске метеоролошке организације о метеоролошким и хидролошким инструментима, начину примене метода метеоролошких и хидролошких мерења, метролошким карактеристикама мерила (мерни опсег, класа тачности, референтни услови употребе мерила и њихово испитивање и еталонирање); 
	
5) осталу техничку опрему/алат за развој техничких уређаја и инструмената за метеоролошка и хидролошка мерења.
Члан 5.
Услови у погледу техничке опремљености за обављање послова из члана 2. става 2. тачка 5) овог правилника, за правно лице, односно предузетника које је регистровано за обављање метеоролошке и/или хидролошке делатности, у складу са законом којим се уређује регистрација привредних субјеката, односе се на:
1) поседовање пословног простора по основу власништва или закупа;
2) опремљеност пословног простора и то:
(1) да има осветљење у складу са прописаним стандардима;
(2) да испуњава услове у погледу безбедности и здравља на раду и заштите и унапређења животне средине;
(3) да има уређаје за загревање и вентилацију;
(4) да има санитарно-хигијенске услове у складу са посебним прописима;
3) поседовање земљишта по основу власништва или закупа, чија је локација репрезентативна и погодна за постављање метеоролошког круга и неопходних метеоролошких инструмената и опреме у складу са прописом о ближим условима за успостављање допунских мрежа метеоролошких и хидролошких станица;
4) поседовање одговарајућих средстава по основу власништва или закупа (уређаји, метеоролошки и/или хидролошки инструменти и друга техничка опрема неопходна за метеоролошка и/или хидролошка мерења са доказом о провери техничке исправности метеоролошких и хидролошких инструмената обављеној у складу са Законом и прописима донетим на основу њега). 
	
Услови у погледу техничке опремљености радне просторије пословног простора из става 1. овог члана односе се на:
1) површину од најмање од 1,5 m² по запосленом;
2) неопходну канцеларијску опрему за рад запослених (радне столове и столице, ормаре за опрему и документацију и др.);
3) информациону опрему (персоналне рачунаре, лиценце за оперативне рачунарске системе и одговарајуће софтвере и др.);
4) комуникациону опрему (прикључке за телефон, телефакс и интернет);
5) комплет стручних прописа донетих у складу са Законом, а којима се ближе уређују питања у вези са метеоролошким и хидролошким мерењима и осматрањима и извештавањем у периоду пре, за време и непосредно после престанка метеоролошких и хидролошких елементарних непогода, катастрофа и нуклеарних удеса, условима за успостављање допунских мрежа метеоролошких и хидролошких станица, регистром метеоролошких и хидролошких станица и провером техничке исправности инструмената и опреме; 
	
6) магацински простор за смештај резервне опреме и инструмената. 
III. УСЛОВИ У ПОГЛЕДУ КАДРОВСКЕ ОСПОСОБЉЕНОСТИ 
Члан 6.
Ради обављања осталих метеоролошких и/или хидролошких послова из члана 2. става 2. тач. 1), 2), 3), 4) и 6) овог правилника, правно лице, односно предузетник има најмање једно лице у радном односу или ангажовано по основу уговора које има високо образовање стечено на студијама другог степена (дипломске академске студије – мастер, специјалистичке академске студије, специјалистичке струковне студије) односно на основним студијама у природноматематичким наукама (из научне области физичке науке – студијски програм метеорологија) у трајању од најмање четири године и/или најмање једно лице са високим образовањем стеченим на студијама другог степена (дипломске академске студије – мастер, специјалистичке академске студије, специјалистичке струковне студије) односно на основним студијама у техничко-технолошким наукама (из стручне области грађевинско инжењерство – студијски програм хидротехника и водно-еколошко инжењерство или из стручне области рударско инжењерство – студијски програм хидрогеологија) у трајању од најмање четири године.
При обављању послова из става 1. овог члана метеоролошки и/или хидролошки техничари и друга лица која имају средњу стручну спрему природног или друштвеног смера обављају стручно-техничке метеоролошке и хидролошке послове и лабораторијска испитивања само под надзором лица из става 1. овог члана.
Члан 7.
Ради обављања осталих метеоролошких и/или хидролошких послова из члана 2. тачка 5) овог правилника који се врше применом конвенционалних метода метеоролошких мерења и осматрања, правно лице, односно предузетник има најмање једно лице у радном односу или ангажовано по основу уговора које има средњу стручну спрему метеоролошке и/или хидролошке струке или лице са другом одговарајућом средњом школом које је обучено за обављање послова метеоролошких и/или хидролошких мерења и осматрања.
Члан 8.
Правна лица, односно предузетници који су регистровани за обављање послова метеоролошке и/или хидролошке делатности, у радним просторијама, на видном месту истичу огласну таблу димензија 50х50 cm, са следећим подацима:
1) назив под којим обавља метеоролошку и/или хидролошку делатност, утврђену у складу са решењем о упису у регистар код надлежног органа, чији је примерак достављен Заводу;
2) име оснивача;
3) датум почетка обављања метеоролошке и/или хидролошке делатности утврђен решењем о упису у регистар код надлежног органа, као и врсте послова које обавља у складу са Законом;
4) фотокопија решења о упису допунске метеоролошке и/или хидролошке станице у регистар уколико обавља послове метеоролошких и/или хидролошких мерења и осматрања у допунској мрежи станица;
5) списак лица метеоролошке и/или хидролошке струке који су стално запослени и/или ангажовани по уговору.
IV. ЗАВРШНА ОДРЕДБА
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”. 
	
 
Број 119-6
У Београду, 27. јануара 2014. године
Директор,
Владан Коцић, 
	с.р.