ЗАКОН


о регулисању обавеза 

Републике


Србије 
по основу зајма за привредни развој

„Службени
гласник РС”, број 43 од 20. 
априла 2004.

 

 

Предмет

 

Члан
1.

Овим законом уређују
се начин и услови измирења обавеза Републике Србије насталих прикупљањем
девизних средстава путем наменске девизне штедње и издавањем обвезница које
гласе на страна средства плаћања по основу зајма расписаног у складу са Законом
о зајму за привредни развој у Социјалистичкој Републици Србији („Службени
гласник СРС”, бр. 25/89, 49/89, 56/89, 57/89, 9/90 и 32/90 и „Службени гласник
РС”, број 5/91 – у даљем тексту: Закон), као и обезбеђивање средстава за ове
намене.

 

Износ
обавеза

 

Члан
2.

Обавеза Републике
Србије (у даљем тексту: Република) из члана 1. овог закона износи укупно 56
милиона евра и обухвата неизмирене обавезе које су настале по основу прикупљања
девизних средстава, и то:

1) путем наменске
девизне штедње у износу од 40 милиона евра;

2) издавањем
обвезница које гласе на страна средства плаћања у износу од 16 милиона евра.

Укупна обавеза
Републике из става 1. овог члана утврђена је применом уговорене каматне стопе
на прикупљена девизна средства закључно са 30. јуном 1999. године, као и
каматне стопе од 2% на годишњем нивоу од 1. јула 1999. године до дана доспећа
обвезница које ће се издати у складу са овим законом ради измирења обавезе
Републике.

Конверзија
различитих валута у евро по обавезама из става 1. овог члана, извршиће се
применом курса Народне банке Србије на дан издавања обвезница.

 

Средства
за извршавање обавеза

 

Члан
3.

Средства за
извршавање обавеза Републике из члана 1. овог закона обезбеђују се у буџету
Републике.

Девизна средства за
извршавање обавеза Република може обезбедити куповином девизних средстава код
Народне банке Србије.

 

Начин
извршавања обавеза

 

Члан
4.

Ради извршавања
обавеза из члана 1. овог закона према лицима која остварују права по основу
уплате девизних средстава грађана по основу Закона, ради наменске девизне
штедње и куповине обвезница које гласе на страна средства плаћања (у даљем
тексту: лица која остварују права по основу уплате девизних средстава)
Република ће издати обвезнице.

Обвезницама из става
1. овог члана измириваће се обавезе у укупном износу по свим основама за свако
лице које остварује право по основу уплате девизних средстава према следећој
динамици:

– 31. августа 2004.
године – до 530 евра;

– 31. августа 2005.
године – до 1.060 евра;

– 31. августа 2006.
године – до 5.000 евра;

– 31. августа 2007.
године – до износа коначне обавезе.

Износи из става 2.
овог члана укључују и унапред обрачунату камату по стопи од 2% годишње од дана
издавања обвезница до рока доспећа.

Права по основу
уплате девизних средстава грађана из става 1. овог члана, остварују и лица чија
су потраживања застарела.

Извршавање обавеза
из става 1. овог члана врши се по спровођењу поступка пријаве потраживања и
утврђивања висине потраживања лица која остварују права по основу уплате
девизних средстава.

 

Позив
за пријаву потраживања

 

Члан
5.

Министарство
надлежно за послове финансија (у даљем тексту: Министарство) објавиће позив за
пријаву потраживања по основу уплате девизних средстава грађана која је вршена
по основу Закона у „Службеном гласнику Републике Србије” и најмање два дневна
листа који се дистрибуирају на целој територији Републике, у року од седам дана
од дана ступања на снагу овог закона.

Позив из става 1.
овог члана обавезно садржи начин пријаве потраживања, коме се подноси пријава и
остале податке у вези са подношењем пријава и обављањем административних
послова у вези са тим.

 

Пријава
потраживања

 

Члан
6.

Пријаву потраживања
из члана 5. став 1. овог закона лице које остварује право по основу уплате
девизних средстава, може поднети у року од 60 дана од дана објављивања позива
из члана 5. став 1. овог закона.

По истеку рока из
става 1. овог члана, престаје право на пријаву потраживања по основу уплате
девизних средстава по основу Закона, осим у случају кад лице које остварује
право по основу уплате девизних средстава не пријави своја потраживања због
више силе, у ком случају то потраживање може пријавити у року од једне године
од дана ступања на снагу овог закона.

Уз пријаву
потраживања обавезно се достављају копије уговора о наменским девизним
депозитима за привредни развој Републике, односно копије обвезница издатих у
складу са Законом које гласе на страна средства плаћања.

 

Обављање
административних послова

 

Члан
7.

Административне
послове у вези са измиривањем обавеза Републике према лицима која остварују
права по основу уплате девизних средстава вршиће Министарство.

 

Утврђивање
висине потраживања

 

Члан
8.

Утврђивање висине
потраживања по пријави из члана 6. овог закона врши посебна комисија коју
образује Влада Републике Србије (у даљем тексту: Влада). Потраживање се
утврђује у укупном износу по свим основама, укључујући и припадајућу камату
закључно са роковима доспећа обвезница, за свако лице које остварује право по
основу уплате девизних средстава.

Комисија из става 1.
овог члана доноси акт о утврђивању висине потраживања, у року од 25 дана од
дана истека рока за пријаву потраживања из члана 6. овог закона.

Против акта из става
2. овог члана није допуштена жалба, али се може водити управни спор.

 

Обвезнице

 

Члан
9.

Одлуку о издавању
обвезница из члана 4. став 1. овог закона доноси Влада, у року од 30 дана од
дана истека рока за пријаву потраживања из члана 6. овог закона.

Обвезницама из става
1. овог члана измирују се обавезе према лицима чија су права утврђена на основу
акта из члана 8. став 2. овог закона, под условима и на начин утврђен одредбама
овог закона и прописа донетих за спровођење овог закона.

 

Члан
10.

Обвезнице из члана
9. став 1. овог закона изражене су у еврима, издају се у нематеријалном облику,
без купона и региструју код Централног регистра, депоа и клиринга хартија од
вредности АД Београд (у даљем тексту: Централни регистар).

Обвезнице из става
1. овог члана гласе на име и преносиве су, а исплаћују се у еврима или, на
захтев власника тих обвезница, у динарима.

Основне елементе
обвезница из става 1. овог члана, износ издавања, као и услове дистрибуције и
наплате обвезница прописује Влада.

 

Посебна
права из обвезница

 

Члан
11.

Лица из члана 9.
став 2. овог закона могу обвезнице користити и пре истека рока доспећа, уз
дисконт по стопи утврђеној одлуком о издавању обвезница за висину каматне стопе
обвезница, и то за: плаћање трошкова лечења у земљи и у иностранству за болести
које се не могу лечити у земљи; набавку лекова и ортопедских помагала у земљи и
у иностранству која се не производе или продају у земљи; плаћање трошкова
сахране.

Ближе услове и начин
коришћења обвезница, као и износ до којег се грађанима признају права ради
плаћања трошкова из става 1. овог члана ближе утврђује Влада.

Обвезнице се могу
користити пре истека рока доспећа и за:

– куповину акција
предузећа у процесу приватизације;

– куповину станова,
стамбених објеката, пословног простора, земљишта и друге имовине у државној
својини;

– куповину акција
овлашћених банака.

Ближе услове
коришћења обвезница за намене из става 3. тач. 1) и 2) овог члана утврдиће
Влада, а за намене из тачке 3) поменутог става – надлежни орган овлашћене банке.

Власник обвезница
може тим обвезницама, у роковима њиховог доспећа, плаћати порез на промет,
акцизе, порез на имовину, порез на доходак грађана и порез на добит
корпорација.

У примарној продаји
обвезница лице из члана 9. став 2. овог закона ослобођено је плаћања пореза на
промет, провизије на платни промет, пореза на капиталну добит, пореза на
финансијске трансакције, као и других пореза.

 

Конверзија,
повлачење и исплата обвезница

 

Члан
12.

Конверзију утврђених
потраживања из члана 8. став 2. овог закона, регистрацију обавезница у
Централном регистру, издавање потврде о регистрацији обвезница и исплату
обвезница врши банка са територије Републике коју ће изабрати Министарство у
складу са законом којим се уређују јавне набавке.

Министарство је
дужно да наредног дана од дана избора банке из става 1. овог члана, објави
одлуку о њеном избору у најмање два дневна листа који се дистрибуирају на целој
територији Републике.

Овлашћује се
министар надлежан за послове финансија да закључи уговор са банком из става 1. овог
члана.

Исплата обвезнице
издате по одредбама овог закона може се извршити пошто се повуче, односно
поништи обвезница издата по Закону.

Услове конверзије
утврђених потраживања из члана 8. став 2. овог закона, регистрацију обвезница,
начин исплате, као и повлачење постојећих обвезница ближе ће утврдити Влада.

 

Куповина
и продаја обвезница

 

Члан
13.

Домаће правно лице и
предузетник, домаће физичко лице и грађани на привременом раду у иностранству,
као и страно физичко и правно лице, обвезнице из члана 4. овог закона могу
куповати и продавати на финансијској берзи за девизе.

Девизе из става 1.
овог члана, као и девизе остварене наплатом обвезница у року доспећа, страно
физичко и правно лице могу слободно трансферисати у иностранство.

 

Предаја
документације

 

Члан
14.

Банка која је, у име
Републике, обављала административне послове у вези са зајмом за привредни
развој, предаће Министарству документацију и информативну базу која се односи
на административне и техничке послове у вези са реализацијом тог зајма, а која
је вођена у складу са одредбама Закона, у року од пет дана од дана ступања на
снагу овог закона.

 

Члан
15.

Лица која су
средства зајма користила у складу са одредбама Закона о коришћењу средстава
зајма за привредни развој у Социјалистичкој Републици Србији („Службени гласник
СРС”, број 27/89 и „Службени гласник РС”, бр. 49/92 и 70/94) дужна су да та
средства врате Републици у складу са поменутим законом, другим законом и
уговором о зајму.

Имовина и средства
фонда основаног у складу са одредбама Закона о Народном фонду за привредни
препород у Социјалистичкој Републици Србији („Службени гласник СРС”, бр. 40/89
и 37/90) у својини су Републике.

Даном ступања на
снагу овог закона престају обавезе банака према лицима која остварују права по
основу исплате девизних средстава, као и потраживања ових банака из истог
основа према банци која је, у име Републике, обављала административне послове
зајма, односно Републици.

Девизна новчана
средства добијена од стране банке администратора зајма, која банке нису исплатиле
лицима која остварују права по основу уплате девизних средстава, као и друга
средства која су банке примиле по одредбама Закона, а нису пренеле банци
администратору или нису искоришћена за намене утврђене Законом, банке су дужне
да пренесу Републици, односно та средства представљају потраживања Републике
према тим банкама.

Обавезе корисника
зајма у погледу враћања средстава зајма из става 1. овог члана, односно
потраживања Републике из става 4. овог члана, могу се намирити и учешћем
Републике у капиталу тих лица, односно банака, уделом у капиталу или добијањем
акција тих лица, односно банака, у складу са законом.

 

Члан
16.

Даном ступања на
снагу овог закона престају да важе:

1) Закон о зајму за
привредни развој у Социјалистичкој Републици Србији („Службени гласник СРС”,
бр. 25/89, 49/89, 56/89, 57/89, 9/90 и 32/90 и „Службени гласник РС”, број
5/91);

2) Закон о Народном
фонду за привредни препород у Социјалистичкој Републици Србији („Службени
гласник СРС”, бр. 40/89 и 37/90);

3) Закон о коришћењу
средстава зајма за привредни развој 
у Социјалистичкој Републици Србији („Службени гласник СРС”, број 27/89 и
„Службени гласник РС”, бр. 49/92 и 70/94), осим одредаба којима су уређене
обавезе корисника средстава зајма у погледу враћања одобрених средстава.

 

Члан
17.

Овај закон ступа на
снагу осмог дана од дана објављивања у „Службеном гласнику Републике Србије”.