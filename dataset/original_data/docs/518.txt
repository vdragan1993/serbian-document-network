На основу члана 10. у вези са чланом 8. Закона о избору председника Републике („Службени гласник РС”, бр. 111/07 и 104/09) и чланом 43. став 4. Закона о избору народних посланика („Службени гласник РС”, бр. 35/00, 57/03 – УС, 72/03 – др. закон, 18/04, 85/05 – др. закон, 101/05 – др. закон, 104/09 – др. закон, 28/11 – УС и 36/11),
Министар правде доноси
ПРАВИЛНИК 
о накнади за оверу потписа бирача који подржавају предлог кандидата за председника Републике
"Службени гласник РС", број 11 од 17. фебруара 
				2017.
 
Члан 1.
Овим правилником прописују се висина и начин плаћања накнаде за оверу потписа бирача који подржавају предлог кандидата за председника Републике.
Члан 2.
За оверу потписа бирача који подржава предлог кандидата за председника Републике пред основним судом плаћа се накнада од 50 динара.
За оверу потписа бирача који подржава предлог кандидата за председника Републике пред јавним бележником плаћа се накнада од 50 динара, која обухвата и порез на додату вредност.
Јавном бележнику не припадају друге награде, нити накнаде које су предвиђене Јавнобележничком тарифом.
Члан 3.
Накнаду за оверу потписа бирача плаћа предлагач кандидата за председника Републике кога је бирач подржао.
Када две политичке странке или више њих подносе заједнички предлог кандидата за председника Републике, њихова обавеза плаћања накнаде је солидарна. Исто важи и када предлог кандидата за председника Републике подноси група грађана.
Члан 4.
Када потпис бирача оверава основни суд, накнада за оверу потписа плаћа се на рачун прописан за уплату судске таксе и приход је буџета Републике Србије.
Када потпис бирача оверава јавни бележник, накнада за оверу потписа плаћа се на рачун јавног бележника.
Потпис бирача не може бити оверен пре него што накнада буде плаћена.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00010/2017-05 
У Београду, 14. фебруара 2017. године
Министар,
Нела Кубуровић, с.р.