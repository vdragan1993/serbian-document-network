На основу члана 34. став 1. тачка 1) Закона о посредовању у решавању спорова („Службени гласник РС”, брoj 55/14), 
	
Министар правде доноси
 
ЕТИЧКИ КОДЕКС ПОСРЕДНИКА
"Службени гласник 
	РС", број 146 од 30. децембра 2014.
 
Члан 1.
Етичким кодексом посредника уређују се етички принципи и правила понашања посредника. 
	
Члан 2.
Етички кодекс посредника (у даљем тексту: Кодекс) обавезује посредника који је уписан у Регистар посредника.
Члан 3.
Посредник се у свом раду придржава етичких принципа и правила понашања поштовањем начела и стандарда прописаних Законом о посредовању у решавању спорова (у даљем тексту: Закон).
Члан 4.
Неутралност и равноправни положај страна у поступку посредовања посредник остварује поступајући на једнак начин према странама у поступку уз поштовање правила поступка.
Члан 5.
Посредник делује непристрасно у поступку посредовања.
Посредник не поступа непристрасно:
– ако има лични или пословни однос са једном од страна, 
– ако има финансијски или други интерес у односу на предмет посредовања,
– ако је деловао у корист једне од страна у поступку посредовања.
Посредник одбија посредовање у било којој фази поступка ако процени да је његова непристрасност доведена у питање.
Члан 6.
Ако посредник у току поступка посредовања уочи да није у стању да компетентно врши посредовање, о томе обавештава стране и повлачи се из поступка посредовања или прибавља сагласност страна да затражи помоћ у посредовању. 
	
Члан 7.
Поверљивост се обезбеђује тако што посредник чува све податке, предлоге и изјаве из поступка посредовања или у вези са поступком посредовања као тајну, ако се стране у поступку посредовања нису другачије споразумеле.
Поштовање обавезе поверљивости из става 1. овог члана не односи се на податке, изјаве и предлоге који се морају саопштити на основу закона и на друге случајеве, у складу са законом.
Посредник обезбеђује поверљивост и тако што страни у поступку не открива информације које му је у поверењу саопштила друга страна, без њене сагласности.
Заштиту поверљивости посредник обезбеђује и кроз предузимање радњи и мера у циљу чувања података добијених у поступку посредовања као и кроз обезбеђење сигурног начина уништавања добијених података. 
	
Посредник одговара за штету насталу кршењем дужности из става 1. овог члана.
Члан 8.
Посредник води поступак посредовања у складу са Кодексом, обезбеђује поштовање рокова и потребу за брзим окончањем поступка уз процедуралну тачност, правичност, компетентност и узајамно поштовање учесника процеса. 
	
Члан 9.
Посредник обезбеђује поштовање квалитета процеса тако што:
– упознаје стране са карактеристикама поступка посредовања, улогом посредника, могућношћу окончања поступка закључењем споразума, као и на који начин споразум о решавању спора путем посредовања може да има својство извршне исправе,
– спроводи поступак посредовања на начин предвиђен законом, узимајући у обзир околности конкретног случаја, положај страна у поступку, захтеве и интересе страна, поштујући потребу за што бржим окончањем поступка,
– пружа странама једнаку могућност за учешће у поступку,
– предузима потребне мере у циљу обезбеђења законитости сачињеног споразума, као и разумевање права и обавеза страна проистеклих из споразума.
Члан 10.
Посредник на почетку поступка пази да странке буду правилно и јасно упознате са трошковима поступка у складу са законом. 
	
Члан 11. 
Посредник својим личним ангажовањем унапређује праксу посредовања, сарадњу међу посредницима и стручњацима из других области које су од значаја за посредовање и афирмише поступак посредовања као погодан и препоручљив начин мирног решавања спорова на професионалан, истинит и достојанствен начин.
Члан 12.
Оваj кодекс ступа на снагу осмог дана од дана објављивања у „Службеном гласнику Републике Србије”.
 
Број 110-00-175/2014-05
У Београду, 29. децембра 2014. године
Министар,
Никола Селаковић, с.р.