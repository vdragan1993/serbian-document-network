ЗАКОН


о испитивању, жигосању и обележавању ватреног оружја и муниције

„Службени
гласник РС”, број 46 од 4. 
новембра 1995.

 

 

I.
ОСНОВНЕ ОДРЕДБЕ

 

Члан
1.

Ватрено оружје,
муниција, елементи муниције, направе, као и преправљено ватрено оружје и
направе подлежу, пре стављања у промет, испитивању, жигосању и обележавању, у
складу с овим законом.

 

Члан
2.

Ватрено оружје, у
смислу овог закона, јесте: пушка, пиштољ, револвер – све врсте – као и све
врсте направа које под притиском барутних гасова избацују кроз цев зрно, куглу,
сачму или сигнално пуњење.

Муниција, у смислу
овог закона, јесте: комплетно лаборисана муниција за све врсте ватреног оружја
и направа, као и елементи муниције (чауре, каписле, барут, чепови, сачма и зрна
свих врста и облика и др.).

Направе, у смислу
овог закона, јесу: све врсте направа код којих се за погон користи енергија
барутних гасова, као што су: направе за спајање чврстих материјала, пиштољи за
омамљивање стоке, направе за обраду метала деформацијом, сигнални пиштољи и сл.
(у даљем тексту: направе).

Преправљено ватрено
оружје и направе, у смислу овог закона, јесу: ватрено оружје и направе код
којих су преправком замењени или измењени битни конструктивни делови.

 

Члан
3.

Испитивању, жигосању
и обележавању не подлежу ватрено оружје, муниција, елементи муниције и направе:

1) увезени из
иностранства, а за које је утврђено да су испитани, жигосани и обележени на
начин и по поступку који је утврђен међународним споразумом о успостављању
једнообразних поступака за узајамно признавање званичних ознака испитиваног
ватреног оружја;

2) увезени из
иностранства искључиво за истраживачке и студијске сврхе;

3) намењени за
искључиву употребу од стране Војске Југославије и Министарства унутрашњих
послова;

4) који се транзитно
превозе преко територије Републике Србије;

5) за које је
прописима о заштити на раду прописана обавеза издавања атеста.

 

Члан
4.

Забрањен је промет
ватреног оружја, муниције, елемената муниције, направа, као и преправљеног
ватреног оружја и направа који нису испитани, жигосани и обележени на прописан
начин.

 

Члан
5.

Испитивање, жигосање
и обележавање ватреног оружја, муниције, елемената муниције и направа врши се
ради проверавања, односно потврђивања њихове исправности и квалитета према
стандардима, техничким нормативима и нормама квалитета.

 

II.
ИСПИТИВАЊЕ ВАТРЕНОГ ОРУЖЈА, МУНИЦИЈЕ И НАПРАВА

 

Члан
6.

Испитивањем ватреног
оружја, муниције, елемената муниције и направа проверава се сигурност и
правилност њиховог функционисања, исправност појединих делова и контролише
издржљивост цеви и других делова под одређеним притиском.

 

Члан
7.

Испитивање ватреног
оружја обухвата контролу оружја пре и после торментације.

Торментација оружја,
у смислу овог закона, јесте испитивање отпорности оружја под притиском који је
најмање за 30% већи од притиска који се постиже коришћењем стандардне муниције
најјачег пуњења, при чему се испитивање врши испаљивањем специјално напуњених
торментичних метака.

У поступку контроле
ватреног оружја из става 1. овог члана врши се и његова визуелна, димензионална
и функционална контрола.

 

Члан
8.

Испитивање муниције
и елемената муниције врши се проверавањем узорака сваке поједине произведене
серије, ради потврђивања њихове исправности и квалитета, према прописаним
стандардима.

Муниција и елементи
муниције, испитани у смислу става 1. овог члана, подлежу контроли приликом
паковања, ради безбедног стављања у промет, односно употребе.

 

Члан
9.

Испитивање направа
обухвата њихову контролу пре и после торментација, осим ако за поједине врсте
направа није прописано да подлежу само једној торментацији.

 

Члан
10.

Ватрено оружје и
направе, код којих су преправком замењени, односно измењени њихови битни
конструктивни делови, подлежу испитивању, и то:

1) код оружја: цев,
сандук (глава или рам), навлака, добош и делови за брављење;

2) код направа: цев
и делови за брављење.

 

Члан
11.

Испитивање
преправљеног ватреног оружја и направа врши се на начин и по поступку
предвиђеном за испитивање ватреног оружја и направа.

 

III.
ЖИГОСАЊЕ И ОБЕЛЕЖАВАЊЕ ВАТРЕНОГ ОРУЖЈА, МУНИЦИЈЕ И НАПРАВА

 

Члан
12.

Ватрено оружје,
направе, преправљено ватрено оружје и направе, за које се испитивањем утврди да
испуњавају прописане услове, жигошу се.

Жигосање ватреног
оружја и направа, као и преправљеног ватреног оружја и направа, врши се на тај
начин што се на одређене делове тог оружја, односно направа (цев, затварач и
др.), на видном месту утискује прописани жиг.

 

Члан
13.

За ватрено оружје,
направе, преправљено ватрено оружје и направе који су испитани и жигосани,
издаје се писана потврда о резултатима испитивања.

У потврди морају
бити означени: врста испитиваног и жигосаног оружја, односно направе, отисак
утиснутог жига и друге прописане ознаке за ватрено оружје, односно направе, а
за ватрено оружје са неолученим цевима и подаци о притиску под којим је
испитана издржљивост цеви.

 

Члан
14.

Муниција и елементи
муниције, за које се испитивањем утврди да испуњавају прописане услове,
обележавају се.

Обележавање муниције
и елемената муниције врши се на тај начин што се у свако основно паковање
муниције исте серије за коју је испитивањем узорака утврђено да испуњава
прописане услове, ставља писана потврда о извршеном испитивању, и на свако
паковање ставља се прописана налепница (бандерола). Потврда о извршеном
испитивању садржи и одређени знак за испитану врсту муниције или елементе
муниције.

 

Члан
15.

Испитивање, жигосање
и обележавање ватреног оружја, муниције, елемената муниције и направа поверава
се Заводу за испитивање, жигосање ручног ватреног оружја и муниције из
Крагујевца (у даљем тексту: Завод).

Испитивање ватреног
оружја, муниције, елемената муниције и направа, као и преправљеног ватреног
оружја и направа врши се на начин, под условима и по поступку утврђеним овим
законом и прописима донетим на основу овог закона.

Послове испитивања,
жигосања и обележавања Завод не може поверити другом предузећу, односно другом
правном лицу.

 

Члан
16.

Испитивање ватреног
оружја, муниције, елемената муниције и направа, као и преправљеног ватреног
оружја и направа и њихово жигосање и обележавање, кад је утврђено да испуњавају
прописане услове, Завод ће извршити у року од 30 дана од дана достављања.

 

Члан
17.

За испитивање,
жигосање и обележавање ватреног оружја, муниције, елемената муниције и направа
плаћа се накнада коју утврђује Завод.

Влада Републике
Србије даје сагласност на висину накнаде из става 1. овог члана.

 

Члан
18.

Предузеће, односно
радња регистрована за поправљање и преправљање ватреног оружја, у року од 15
дана од дана извршене преправке, доставља то ватрено оружје и направу Заводу,
ради испитивања, односно жигосања и обележавања.

 

Члан
19.

Министар надлежан за
послове индустрије и министар надлежан за унутрашње послове донеће споразумно
прописе којима ће се ближе уредити:

1) начин, услови,
поступак и врсте испитивања, односно контроле ватреног оружја, муниције,
елемената муниције и направа, начин жигосања, обележавања и контроле паковања;

2) знакови за
жигосање и обележавање, односно жиг, облик и садржина потврде и налепнице
(бандероле).

 

IV.
НАДЗОР И УПРАВНЕ МЕРЕ

 

Члан
20.

Министарство
надлежно за послове трговине врши надзор над применом одредаба овог закона које
се односе на промет ватреног оружја, муниције, елемената муниције и направа,
као и преправљеног ватреног оружја и направа, преко тржишног инспектора.

 

Члан
21.

Тржишни инспектор
забрањује промет ватреног оружја, муниције, елемената муниције и направа, као и
преправљеног ватреног оружја и направа, ако се у поступку вршења надзора утврди
да не испуњавају услове предвиђене овим законом и посебним прописима у погледу
испитивања, жигосања и обележавања, до испуњавања услова за њихово стављање у
промет.

 

Члан
22.

Министарство
надлежно за послове индустрије и министарство надлежно за унутрашње послове
врше надзор над применом одредаба овог закона које се односе на услове и начин
испитивања, жигосање и обележавање ватреног оружја, муниције и направа, односно
преправљеног ватреног оружја и направа.

 

V.
КАЗНЕНЕ ОДРЕДБЕ

 

Члан
23.

Новчаном казном од
10.000 до 100.000 динара казниће се за привредни преступ предузеће или друго
правно лице ако стави у промет ватрено оружје, муницију и елементе муниције или
направу, као и преправљено ватрено оружје и направу која није на прописан начин
испитана, жигосана и обележена (члан 4).

За привредни преступ
из става 1. овог члана казниће се и одговорно лице у предузећу или другом
правном лицу новчаном казном од 1.500 до 10.000 динара.

Уз казну за
привредни преступ из става 1. овог члана, поред новчане казне, изрећи ће се и
заштитна мера забране обављања делатности промета ватреног оружја, муниције и
направе, односно преправљеног ватреног оружја и направе, у трајању од шест
месеци до три године, и заштитна мера одузимања ватреног оружја, муниције и
направе, односно преправљеног ватреног оружја и направе која је предмет
привредног преступа.

 

Члан
24.

Новчаном казном од
5.000 до 50.000 динара казниће се за привредни преступ Завод из члана 15. овог
закона ако:

1) испитивање,
жигосање и обележавање ватреног оружја, муниције, елемената муниције и направа
не врши у складу са законом и прописима донетим на основу овог закона (члан 15.
став 2);

2) одређене послове
обавезног испитивања, жигосања и обележавања ватреног оружја, муниције и
елемената муниције и направа, повери другом правном лицу (члан 15. став 3);

3) испитивање
ватреног оружја, муниције, елемената муниције, направа, као и преправљеног
ватреног оружја и направа и њихово жигосање и обележавање, када је утврђено да
испуњавају прописане услове, не изврши у року од 30 дана од дана достављања
(члан 16);

4) се не придржава
утврђене накнаде (члан 17).

За привредни преступ
из става 1. тач. 1), 2) и 4) овог члана казниће се и одговорно лице у Заводу
новчаном казном од 1.000 до 3.000 динара.

 

Члан
25.

Новчаном казном од
10.000 до 100.000 динара казниће се за привредни преступ предузеће или друго
правно лице ако преправљено ватрено оружје и направе не достави Заводу на
испитивање и жигосање, односно не достави у прописаном року (члан 18).

За привредни преступ
из става 1. овог члана казниће се и одговорно лице у предузећу или другом
правном лицу, новчаном казном од 1.500 до 10.000 динара.

Уз казну за
привредни преступ из става 1. овог члана, поред новчане казне, изрећи ће се и
заштитна мера забране обављања делатности промета ватреног оружја, муниције и
направа, односно преправљеног ватреног оружја и направа, у трајању од шест
месеци до три године.

 

Члан
26.

Новчаном казном од
500 до 5.000 динара казниће се за прекршај предузетник, ако:

1) стави у промет
ватрено оружје, муницију и елементе муниције или направу, као и преправљено
ватрено оружје и направу која није на прописан начин испитана, жигосана и
обележена (члан 4);

2) преправљено
ватрено оружје и направе не достави Заводу на испитивање и жигосање, односно не
достави у прописаном року (члан 18). 

Уз казну за прекршај
из става 1. тач. 1) и 2) овог члана, поред новчане казне, изрећи ће се и
заштитна мера забране обављања делатности промета ватреног оружја, муниције и
направа, односно преправљеног ватреног оружја и направа, у трајању од шест
месеци до три године и заштитна мера одузимања ватреног оружја, муниције и
направа, односно преправљеног ватреног оружја и направа које су предмет
прекршаја.

 

Члан
27.

Новчаном казном од
500 до 1.000 динара казниће се за прекршај грађанин који поступи супротно
одредбама члана 4. овог закона.

Уз прекршај из става
1. овог члана, поред новчане казне, изрећи ће се и заштитна мера одузимања
ватреног оружја, муниције, елемената муниције и направа, односно преправљеног
ватреног оружја и направа које су предмет прекршаја.

 

VI.
ПРЕЛАЗНЕ И ЗАВРШНЕ ОДРЕДБЕ

 

Члан
28.

До доношења ближих
прописа из члана 19. овог закона примењиваће се одредбе Правилника о поступку
за испитивање и жигосање односно обележавање ручног ватреног оружја, муниције и
ручних апарата („Службени гласник СРС”, број 15/73), које нису у супротности са
овим законом.

 

Члан
29.

Даном ступања на
снагу овог закона престаје да важи Закон о испитивању, жигосању и обележавању
ручног ватреног оружја и муниције („Службени гласник СРС”, број 22/73).

 

Члан
30.

Овај закон ступа на
снагу осмог дана од дана објављивања у „Службеном гласнику Републике Србије”.