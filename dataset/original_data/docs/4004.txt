На основу члaна 35. став 4. Закона о контроли предмета од драгоцених метала („Службени гласник РС”, број 36/11), 
	
Министар финансија и привреде доноси
 

	ПРАВИЛНИК 
о обрасцу и 
	садржини службене легитимације лица овлашћеног за вршење надзора над 
	предметима од драгоцених метала

"Службени гласник РС", број 35 од 17. априла 
	2013.
 
Члан 1. 
Овим правилником ближе се прописује образац и садржина службене легитимације лица овлашћеног за вршење надзора над предметима од драгоцених метала, као и начин вођења евиденције о издатим службеним легитимацијама.
Члан 2.
Службена легитимација издаје се на обрасцу који је одштампан уз овај правилник и чини његов саставни део.
Члан 3. 
Образац службене легитимације је правоугаоног облика димензија 70 mm x 100 mm и обложен је скајем црне боје.
Члан 4.
Насловна страна обрасца службене легитимације садржи:
1) у горњем делу у средини – грб Републике Србије;
2) испод грба, на средини текст: 
„РЕПУБЛИКА СРБИЈА СЛУЖБЕНА ЛЕГИТИМАЦИЈА”.
Прва унутрашња страна обрасца службене легитимације садржи:
1) на средини налази се место за фотографију лица овлашћеног за вршење надзора над предметима од драгоцених метала димензија 25 mm x 35 mm, преко које се у доњем десном углу утискује печат Министарства финансија и привреде – Дирекција за мере и драгоцене метале; 
	
2) испод фотографије и печата на средини, налази се место означено за својеручни потпис испод кога су, у загради наведене речи: „Својеручни потпис”.
Друга унутрашња страна обрасца службене легитимације садржи:
1) у горњем делу, на средини, текст: „РЕПУБЛИКА СРБИЈА
Министарство финансија и привреде
Дирекција за мере и драгоцене метале”;
2) на левој страни, испод текста „Дирекција за мере и драгоцене метале” налази се реч: „ИМЕ”, са означеним местом за уписивање имена лица овлашћеног за вршење надзора над предметима од драгоцених метала;
3) испод речи: „ИМЕ” налази се реч: „ПРЕЗИМЕ”, са означеним местом за уписивање презимена лица овлашћеног за вршење надзора над предметима од драгоцених метала;
4) испод речи: „ПРЕЗИМЕ” налази се „ЈМБГ” са означеним местом за уписивање јединственог матичног броја грађанина;
5) испод речи: „ЈМБГ”, на средини, налази се регистарски број легитимације. 
	
Трећа унутрашња страна службене легитимације садржи:
1) на левој страни, текст: „Важи за 20..”;
2) поред текста: „Важи за 20..” налази се место означено за печат („М.П.”), а у продужетку налази се место за потпис испод кога је у загради наведена реч: „потпис”.
Полеђина обрасца службене легитимације садржи:
1) у горњем делу, у средини текст: „ОВЛАШЋЕЊА ЛИЦА ОВЛАШЋЕНОГ ЗА ВРШЕЊЕ НАДЗОРА НАД ПРЕДМЕТИМА ОД ДРАГОЦЕНИХ МЕТАЛА”;
2) испод текста: „ОВЛАШЋЕЊА ЛИЦА ОВЛАШЋЕНОГ ЗА ВРШЕЊЕ НАДЗОРА НАД ПРЕДМЕТИМА ОД ДРАГОЦЕНИХ МЕТАЛА” налази се текст: „Ималац ове службене легитимације овлашћен је да у границама службених овлашћења обавља прописане радње у поступку надзора на основу Закона о контроли предмета од драгоцених метала („Службени гласник РС”, број 36/11)”;
3) на левој страни, испод текста о правима и дужностима лица овлашћеног за вршење надзора над предметима од драгоцених метала, у загради, наведене су речи: „датум издавања”, изнад којих је означено место за уписивање датума издавања легитимације;
4) на средини обрасца налази се место означено за печат („М.П.”);
5) испод места за печат, на десној страни налази се место означено за потпис овлашћеног лица испод кога су у загради наведене речи: „потпис овлашћеног лица”.
Члан 5.
Евиденција о издатим службеним легитимацијама води се у Дирекцији за мере и драгоцене метале.
Евиденција из става 1. овог члана садржи:
1) име и презиме лица коме је службена легитимација издата;
2) регистарски број службене легитимације;
3) датум издавања службене легитимације;
4) потврду пријема службене легитимације;
5) рубрику за напомене, у коју се уписује датум замене, престанка важења, односно уништавања службене легитимације, као и разлог за замену или престанак важења службене легитимације и број решења којим је директор Дирекције за мере и драгоцене метале образовао комисију за уништавање службених легитимација које су престале да важе.
Члан 6.
У рубрици за напомене из члана 5. став 2. тачка 5) овог правилника наводи се један од следећих разлога за замену службене легитимације:
1) службена легитимација је постала неупотребљива због дотрајалости или оштећења;
2) службена легитимација је изгубљена или је на други начин нестала, у ком случају се уноси и број „Службеног гласника Републике Србије” у коме је ималац огласио неважећом изгубљену службену легитимацију;
3) ималац службене легитимације је променио име или презиме.
У рубрици за напомене из члана 5. став 2. тачка 5) овог правилника наводи се један од следећих разлога за престанак важења службене легитимације:
1) имаоцу службене легитимације је престао радни однос у Дирекцији за мере и драгоцене метале;
2) ималац службене легитимације је распоређен на радно место које не обухвата послове за чије је обављање прописано поседовање службене легитимације;
3) смрт имаоца службене легитимације;
4) извршена је замена службене легитимације.
Члан 7.
Даном почетка примене овог правилника престаје да важи Правилник о садржини и облику службене легитимације лица овлашћеног за вршење надзора над предметима од драгоцених метала („Службени гласник РС”, број 17/09).
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”, а почиње да се примењује тридесетог дана од дана ступања на снагу.
 
Брoj 011-00-383/2013-33
У Београду, 1. априла 2013. године
Министар, 

Млађан Динкић, с.р.