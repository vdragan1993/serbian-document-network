На основу члана 100. став 8. Закона о играма на срећу („Службени гласник РС”, бр. 88/11 и 93/12 – др. закон),
Министар финансија и привреде доноси
 
ПРАВИЛНИК
о информатичким карактеристикама опреме за приређивање игара на срећу преко средстава електронске комуникације, условима задовољавања и начину њиховог испитивања 
	

	"Службени гласник РС", број 75 од 25. августа 2013.
 
ПРЕДМЕТ УРЕЂИВАЊА
Члан 1.
Овим правилником ближе се прописују информатичке карактеристике опреме за приређивање игара на срећу преко средстава електронске комуникације, услови њиховог задовољавања и начин њиховог испитивања, и то:
1) техничке и функционалне карактеристике информационог система за приређивање игара на срећу преко средстава електронске комуникације; 
	
2) ниво ажурности и минимални садржај базе података; 
3) технички и безбедоносни услови за реализацију комуникације између приређивача игара на срећу преко средстава електронске комуникације (у даљем тексту: приређивач) и Пореске управе – Сектор за мењачке и девизне послове и игре на срећу (у даљем тексту: Управа); 
	
4) садржај, стандарди, динамика и термини извештавања;
5) одговорно приређивање.
1. Техничке и функционалне карактеристике информационог система за приређивање игара на срећу преко средстава електронске комуникације
Карактеристике информационог система
Члан 2.
Приређивач, у складу са чланом 100. Закона о играма на срећу („Службени гласник РС”, бр. 88/11 и 93/12 – др. закон – у даљем тексту: Закон), мора на територији Републике Србије, на пријављеној локацији, имати информатичку опрему, која садржи базу података из члана 4. овог правилника и која омогућава аутоматску размену података са сервером Управе (у даљем тексту: Сервер), односно тачност, ажурност, заштиту и правилну размену тих података.
Информациони систем из члана 1. тачка 1) овог правилника мора испуњавати следеће услове: 
	
1) законито набављен хардвер, оперативни систем и апликације одговарајућих перформанси за квалитетно пружање услуге корисницима;
2) алгоритам, листинг случајних бројева или одговарајући сертификат којим се потврђује исправан рад генератора случајних бројева;
3) комуникациони систем који омогућава одговарајући капацитет – брзину одзива и расположивост система за крајње кориснике;
4) комуникациони систем који омогућава директну и безбедну размену података са Сервером; 
	
5) систем заштите од неовлашћене употребе информационог система и губитка података;
6) најмање један интернет домен регистрован у оквиру националног интернет домена Републике Србије.
Начин испитивања и уверење о испуњености информатичких карактеристика опреме
Члан 3.
Испитивање испуњености информатичких карактеристика опреме обавља лабораторија овлашћена од стране министра финансија из члана 100. став 6. Закона, на основу контроле, и то: 
	
1) оперативног система (платформа – лиценца);
2) апликативног софтвера коришћеног од стране приређивача (платформа, лиценца, стандард); 
	
3) мрежне и комуникационе инфраструктуре (софтвер, хардвер);
4) базе података (процес ажурирања, карактеристике базе података, заштита базе података, мере заштите од неовлашћене употребе информационог система и губитка података);
5) података о овлашћеним лицима из члана 8. став 2. тачка 5) овог правилника;
6) алгоритама случајних бројева и добитака за сваку игру појединачно, која користи овај механизам за одређивање резултата.
На основу обављене контроле, лабораторија из става 1. овог члана даје уверење о испуњености информатичких карактеристика опреме тог типа, које је приређивач обавезан да достави Управи пре стављања у употребу опреме. 
	
2. Ниво ажурности и минимални садржај базе података
Садржај базе података и чување података
Члан 4.
Приређивач је обавезан да у оквиру свог информационог система омогући идентификацију електронских трансакција, играча и евиденционих рачуна из чл. 5, 6. и 7. овог правилника, који су обавезни садржај базе података. 
	
Приређивач је обавезан да све податке у бази података чува најмање пет година почев од прве наредне године у односу на годину у којој су настали, а три месеца од момента настанка морају бити доступни у изворном облику, након чега их приређивач може архивирати, с тим што их на захтев Управе мора доставити у изворном облику у року од пет дана од дана пријема захтева.
Приређивач је обавезан да омогући Управи сталан увид у све податке који се односе на врсту трансакције, време када је извршена и висину трансакције у реалном времену, ради утврђивања и евиденцијe накнада из чл. 106. и 107. Закона. 
	
Електронска трансакција
Члан 5.
Електронска трансакција јесте свака појединачна уплата и исплата у игри на срећу забележена, односно евидентирана електронским путем у оквиру информационог система приређивача. Свака појединачна трансакција обавезно се шаље на Сервер. 
	
Приређивач је обавезан да сваку појединачну трансакцију евидентира преко евиденционог рачуна играча, који приређивач додељује играчу у поступку отварања и регистрације налога.
Приређивач може доделити само један евиденциони рачун појединачном играчу.
За сваку појединачну трансакцију мора бити одређена посебна ознака коју чине две групе алфанумеричких знакова раздвојене знаком минус. Прву групу ових знакова, коју приређивачу додељује Управа, која не може имати више од три знака, представља јединствену ознаку приређивача, а другу групу знакова, после знака минус, аутоматски одређује информациони систем приређивача, с тим што за сваку појединачну трансакцију ова група знакова мора бити различита.
Регистрација играча
Члан 6.
Приређивач је обавезан да има информациони систем који, приликом процеса регистрације играча и креирања налога, омогућава прецизно вођење евиденције о свим уплатама и исплатама на креираном налогу.
Процес завршетка регистрације налога и тачност унетих података из става 1. овог члана комплетира се потврђивањем играча да је пунолетно лице и да прихвата услове коришћења налога у информационом систему.
Евиденциони рачун
Члан 7.
Приређивач је обавезан да за сваког играча понаособ води јединствени евиденциони рачун из члана 5. став 2. овог правилника. Рачун је јединствен за сваког играча и отвара га приређивач у свом информационом систему приликом успешне регистрације играча. На рачуну се води евиденција о свим трансакцијама играча (уплате и исплате) без обзира на начин плаћања (готовина, платне картице, е-banking и др.). 
	
Играчу су у сваком тренутку доступне све информације о трансакцијама на његовом рачуну за последња три месеца. Раније трансакције су доступне на захтев играча и достављају му се у року од пет дана од дана подношења захтева. 
	
3. Технички и безбедносни услови за реализацију комуникације између приређивача и Управе
Обавезе приређивача
Члан 8.
Комуникације између приређивача и Управе, у сврху електронског извештавања, реализује се широкопојасном жичном везом (broadband), кабловске или оптичке технологије.
Приређивач је у обавези да: 
1) обезбеди везу са једне сталне (статичке) IP адресе са које се врши искључиво размена података са Сервером, чија брзина преноса задовољава потребе очекиваног саобраћаја, а не сме бити мања од 4Mb/s;
2) обезбеди потребне уређаје (рутер) и организује и одржава приватну комуникациону мрежу – VPN (virtual private network) за размену података са Сервером;
3) сву своју рачунарску опрему и локалну рачунарску мрежу заштити од неовлашћене употребе трећих лица; 
	
4) организује анти-вирусну заштиту података, односно да сви подаци који се достављају Управи буду проверени и очишћени од вируса;
5) овласти и пријави Управи два одговорна лица за извештавање Управе.
Приређивач је обавезан да обезбеди интегритет информационог система, заштиту података, информација и процеса од неовлашћеног или непредвиђеног мењања, онемогућавањем повлашћеног приступа информационом систему.
Приређивач је обавезан да у случају да дође до потпуног прекида везе, прекид отклони у року који је мањи од шест сати од тренутка настанка, осим у непредвиђеним ситуацијама изазваних вишом силом.
Приређивач је обавезан да прекид везе отклони у року који је мањи од 24 сата у току радног времена, односно за дупло више времена ван радног времена приређивача, у случају да дође до значајне деградације везе, што обухвата смањење брзине везе испод 4Mb/s, губитак пакета више од 1%, просечно кашњење више од 100ms, неисправно функционисање DNS (domain name system) и других важних сервиса или појаву нежељеног садржаја попут вируса.
Приређивач је обавезан да у свим случајевима прекида везе обезбеди складиштење података од тренутка прекида везе до тренутка успостављања везе и да те податке достави Управи одмах по успостављању везе.
Приређивач је обавезан да омогући Управи удаљени приступ путем протокола свим рачунарима који садрже податке из члана 4. овог правилника. 
	
4. Садржај, стандарди, динамика и термини извештавања
Начин и рокови извештавања
Члан 9.
Извештавања Управе од стране приређивача обавља се разменом електронских фајлова у XML (Еxtensible Маrkup Language) стандарду, путем повезивања на веб сервис (Web Service) Сервера. Формат XML фајла за размену података по XSD (XML schema definition) стандарду Управа објављује на својој интернет презентацији најмање 120 дана пре почетка његове примене.
Приређивач је обавезан да Управу извештава на начин предвиђен у ставу 1. овог члана одмах након настанка података (near real time) из члана 4. овог правилника, али не касније од 30 минута од настанка тог податка.
Приређивач је обавезан да Управи електронским путем доставља годишњи извештај до 31. јануара текуће године за претходну годину. 
	
5. Одговорно приређивање
Начела одговорног приређивања
Члан 10.
Играч може писаним или електронским путем ограничити највиши износ који може уплатити у оквиру одређеног временског периода, односно ограничити највиши износ губитка који може претрпети у оквиру одређеног временског периода.
Играч може писаним или електронским путем укључити забрану приступа информационом систему (самоискључење) на одређени временски период или трајно. Приређивач је дужан да одмах по пријему захтева за самоискључење онемогући приступ за дати налог.
Приређивач мора јасно на насловној страни сајта поставити везу ка документима који се односе на одговорно приређивање, укључујући и тест за проверу играча.
Приређивач је обавезан да омогући играчу да у сваком тренутку, на јасан и прегледан начин, има увид у сваку уплату и добитак који је остварио за период од последња три месеца, а за раније трансакције у року од пет дана од дана пријема захтева.
Информатички услови из ст. 1–4. овог члана саставни су део елабората о спречавању нежељеног утицаја на игре на срећу преко средстава електронске комуникације, а на основу садржине елабората, овлашћена лабораторија од стране министра финансија даје уверење из члана 3. овог правилника.
Неовлашћена употреба налога
Члан 11.
Под неовлашћеном употребом налога подразумева се коришћење налога у информационом систему од стране лица које није власник налога.
Приређивач је обавезан да обезбеди поверљивост информационог система, односно да онемогући приступ систему лицу које није власник налога, омогућавањем аутентификације, односно провером и потврдом корисничког идентитета (лозинка и сл.), приликом коришћења налога у систему.
6. Прелазне и завршне одредбе
Члан 12.
До почетка примене члана 3. и члана 10. став 5. овог правилника Управа ће испуњеност информатичких карактеристика опреме утврђивати на основу техничке и друге документације приређивача.
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”, осим члана 3. и члана 10. став 5. који се примењују од 1. новембра 2013. године, а члан 8. и члан 9. ст. 1. и 2. примењују се по успостављању информационог система Пореске управе – Сектор за мењачке и девизне послове и игре на срећу.
 
Број 110-00-303/2013-01
У Београду, 22. августа 2013. године
Министар,
Млађан Динкић, с.р.