На основу члана 43. став 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), на предлог Министарства привреде,
Влада доноси
ЗАКЉУЧАК
"Службени гласник РС", број 91 од 10. новембра 
				2016.
    
1. Усваја се Програм доделе бесповратне помоћи привредним субјектима на поплављеном подручју у марту 2016. године, који је саставни део овог закључка.
2. Овај закључак објавити у „Службеном гласнику Pепублике Cрбије”. 
05 број 401-9365/2016-1
У Београду, 9. новембра 2016. године
Влада
Председник, 
Александар Вучић, с.р.
   
ПРОГРАМ 
ДОДЕЛЕ БЕСПОВРАТНЕ ПОМОЋИ ПРИВРЕДНИМ СУБЈЕКТИМА НА ПОПЛАВЉЕНОМ ПОДРУЧЈУ У МАРТУ 2016. ГОДИНЕ
I
НАМЕНА СРЕДСТАВА
Програм се односи на доделу бесповратне помоћи привредним субјектима који су претрпели штету од елементарне непогоде поплаве која је довела до изливања река и активирања клизишта.
Одлуком о проглашењу елементарне непогоде на територији Републике Србије 05 број 217-2842/2016 од 10. марта 2016. године („Службени гласник PC”, број 26/16) Влада је прогласила за елементарну непогоду на територији Републике Србије поплаву која је захватила целу територију Републике Србије.
Одлуком о проглашењу престанка елементарне непогоде 05 број 217-3005/2016 од 15. марта 2016. године („Службени гласник PC”, број 28/16) Влада је прогласила да је престала елементарна непогода на територији Републике Србије проглашена Одлуком из става 2. ове тачке. 
II
За ову намену опредељена су средства у износу од РСД 15.000.000,00 по Решењу o употреби средстава текуће буџетске резерве 05 број 401-6295/2016 од 7. јула 2016. године („Службени гласник РС”, број 62/16) и биће пренета Фонду за развој Републике Србије ради исплате помоћи привредним субјектима, и то:
– 5.000.000,00 РСД ради исплате помоћи привредним субјектима који су оштећени у поплавама 2014. године и
– 10.000.000,00 РСД ради исплате помоћи привредним субјектима који су оштећени у мартовским поплавама 2016. године.
За исту намену користиће се неутрошена средства у износу од РСД 30.000.000,00 која су пренета Фонду за развој Републике Србије у складу са Уредбом о утврђивању Државног програма обнове привредне делатности на поплављеном подручју („Службени гласник РС”, бр. 114/14, 71/15 и 63/15).
Износ бесповратних средстава који се додељује привредним субјектима из тачке III овог програма одређује се према укупном броју запослених у поплављеном седишту, односно у издвојеној пословној јединици, на начин како је то приказано у следећој табели: 




Број запослених на дан 29. фебруар 2016.


Износ помоћи у динарима




1


240.000,00




2


264.000,00




3


288.000,00 




4


312.000,00 




5


336.000,00 




6–25


360.000,00 




26–50


600.000,00 




51 и више


840.000,00




Предузетнику који нема запослена лица, додељују се средстава у износу који се додељује привредном субјекту са једним запосленим.
Привредна друштва која немају запослене не остварују право на доделу средстава по овом програму. 
III
УСЛОВИ ЗА ДОБИЈАЊЕ БЕСПОВРАТНИХ СРЕДСТАВА
1) Да је привредни субјект пријавио штету у складу са Законом о обнови након елементарне и друге непогоде („Службени гласник РС”, број 112/15).
2) Да привредни субјект није примио помоћ по основу штете настале од елементарне непогоде – поплаве која је у складу са одлукама Владе из тачке I овог програма трајала од 10. до 15. марта 2016. године, од директног или индиректног корисника буџета Републике Србије, субјекта чији је оснивач или већински власник држава, аутономна покрајина, односно јединица локалне самоуправе, односно донације која је реализована посредством горе наведених субјеката, а чији је износ једнак или већи од износа на који би имао право у складу са овим програмом, о чему подносилац захтева доставља изјаву дату и потписану под пуном кривичном и материјалном одговорношћу и оверену печатом привредног субјекта. 
3) У случају да је привредни субјект примио помоћ која је мања од износа на који би имао право по овом програму, има право на исплату разлике између износа који му следује по овом програму и износа који је примио.
4) Да је привредни субјект активан у тренутку подношења захтева, што се доказује изводом из Агенције за привредне регистре, који не може бити старији од 10 дана пре дана подношења захтева.
Право на доделу бесповратне помоћи немају привредни субјекти који су основани као јавно, односно јавно комунално предузеће, за обављање делатности од општег интереса, у складу са Законом о јавним предузећима („Службени гласник РС”, број 15/16), као и банке и друге финансијске организације. 
Привредним субјектом, у смислу овог програма, подразумевају се привредна друштва и предузетници који обављају делатност средствима која су у претежној приватној или задружној својини.
Исто лице не може два пута да оствари право на бесповратну помоћ по овом програму.
IV
НАЧИН ПРИЈАВЉИВАЊА ЗА ОДОБРАВАЊЕ СРЕДСТАВА ИЗ ПРОГРАМА
Привредни субјект и предузетник, који испуњава услове из тачке III овог програма, може, најкасније у року од 15 дана од дана објављивања овог програма, да поднесе захтев за доделу средстава на име бесповратне помоћи, која се додељује у складу са овим програмом (у даљем тексту: подносилац захтева), јединици локалне самоуправе на чијој територији има седиште или издвојену пословну јединицу. 
Захтев за доделу бесповратних средстава по основу Програма доделе бесповратне помоћи привредним субјектима на поплављеном подручју у марту 2016. године из става 1. ове тачке чини саставни део овог програма (Прилог 1).
Уз захтев из става 1. ове тачке доставља се:
1) копија записника комисије јединице локалне самоуправе о утврђивању штете у складу са Законом о обнови након елементарне и друге непогоде („Службени гласник РС”, број 112/15), оверена од стране надлежног органа јединице локалне самоуправе; 
2) доказ о броју запослених – изјава овлашћеног лица о броју запослених у поплављеном седишту, односно издвојеној пословној јединици, дата под пуном материјалном и кривичном одговорношћу, потписана од стране одговорног лица и оверена пред органом надлежним за оверу; 
3) извод из појединачне пореске пријаве за порез и доприносе по одбитку за фебруар 2016. године, оверен печатом и потписом подносиоца пореске пријаве или овлашћеног лица; 
4) изјава, оверена печатом привредног субјекта, дата и потписана под пуном кривичном и материјалном одговорношћу, којом се потврђује да ли је подносилац захтева примио помоћ по основу штете настале од елементарне непогоде – поплаве која је проглашена у складу са одлукама Владе из тачке I овог програма;
5) уколико је привредни субјект примио помоћ која је мања од износа на који би имао право по овом програму, доказ о томе представља изјава подносиоца захтева дата под пуном кривичном и материјалном одговорношћу уз коју се прилаже документ на основу ког је давалац помоћи исту исплатио подносиоцу захтева (потврда, решење и др.).
V
НАЧИН УПЛАТЕ СРЕДСТАВА
Јединица локалне самоуправе у року од 30 дана од дана објављивања овог програма доставља министарству надлежном за послове привреде примљене захтеве са пратећом документацијом. 
Јединица локалне самоуправе прибавља и уз захтеве из претходног става Министарству привреде прилаже извод из Агенције за привредне регистре на дан подношења захтева, којим се доказује да је привредни субјект, односно предузетник активан.
Ради реализације овог програма министар привреде ће образовати Комисију за разматрање захтева и одобравање средстава (у даљем тексту: Комисија).
Средства по овом програму одобравају се решењем министра привреде, а на предлог Комисије.
Решења донета по овог програму су коначна и против њих се може водити управни спор.
Коначно решење са потпуном пратећом документацијом министарство надлежно за послове привреде доставља Фонду за развој Републике Србије (у даљем тексту: Фонд). 
По пријему решења са пратећом документацијом, Фонд врши уплату средстава на посебан наменски динарски рачун код Управе за трезор (у даљем тексту: Управа) привредног субјекта, односно предузетника, у складу са тачком II овог програма. 
Сагласно члану 9. став 4. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13 и 142/14) корисницима јавних средстава који нису укључени у систем консолидованог рачуна трезора, као и осталим правним лицима и другим субјектима који не припадају јавном сектору, а којима се врши пренос средстава из буџета, отвара се посебан наменски динарски рачун код Управе за трезор за та средства, који се укључује у систем консолидованог рачуна трезора.
Посебан наменски динарски рачун из става 7. ове тачке, Управа отвара на основу налога за издавање подрачуна који издаје локални орган управе надлежан за послове финансија или лице које тај орган овласти.
Средства намењена за бесповратну помоћ по овом програму изузимају се из принудне наплате, сагласно члану 48. став 5. Закона о платном промету („Службени лист СРЈ”, бр. 3/02 и 5/03 и „Службени гласник РС”, бр. 43/04, 62/06, 111/09 – др. закон и 31/11).
VI
ПРАЋЕЊЕ РЕАЛИЗАЦИЈЕ ПРОГРАМА
Фонд је дужан да министарству надлежном за послове привреде и министарству надлежном за послове финансија, сваких 15 дана доставља извештај о извршеним уплатама по овом програму.
Министарство надлежно за послове привреде ће, периодично, извештај о реализацији програма достављати Влади ради информисања. 
VII
РОК ЗА СПРОВОЂЕЊЕ ПРОГРАМА
Рок за спровођење овог програма је 31. децембар 2016. године.
      
Прилог 1 
НАЗИВ ЈЛС______________________
ЗАХТЕВ ЗА ДОДЕЛУ БЕСПОВРАТНИХ СРЕДСТАВА ПО ОСНОВУ ПРОГРАМА ДОДЕЛЕ БЕСПОВРАТНЕ ПОМОЋИ ПРИВРЕДНИМ СУБЈЕКТИМА НА ПОПЛАВЉЕНОМ ПОДРУЧЈУ У МАРТУ 2016. ГОДИНЕ
 
IПОДАЦИ О ПОДНОСИОЦУ ЗАХТЕВА




1.


Пословно име, односно назив или име и презиме подносиоца захтева






2.


Матични број






3.


ПИБ






4.


Седиште






5.


Назив издвојене пословне јединице (ИПЈ) – Уколико се захтев подноси на основу штете настале на ИПЈ






6.


Претежна делатност






7.


Број запослених






  
II ПОДАЦИ О ПРИЈАВЉЕНОЈ ШТЕТИ




8.


Врста штете






9.


Датум пријаве штете






10.


Назив органа код ког је штета пријављена






   
IIIДОКУМЕНТАЦИЈА КОЈА СЕ ПРИЛАЖЕ УЗ ЗАХТЕВ(заокружити) 
				 




11.


Копија записника комисије јединице локалне самоуправе о утврђивању штете у складу са законом, оверена од стране надлежног органа јединице локалне самоуправе




12.


Доказ о укупном броју запослених у седишту привредног субјекта – изјава овлашћеног лица о броју запослених, дата под пуном материјалном и кривичном одговорношћу, потписана од стране одговорног лица и оверена пред органом надлежним за оверу




13.


Доказ о укупном броју запослених у ИПЈ – изјава овлашћеног лица о броју запослених, дата под пуном материјалном и кривичном одговорношћу, потписана од стране одговорног лица и оверена пред органом надлежним за оверу




14.


Извод из појединачне пореске пријаве за доспеле порезе и доприносе по одбитку за фебруар 2016. године; 




15.


Уколико је привредни субјект примио помоћ која је мања од износа на који би имао право по овом програму – изјава подносиоца захтева дата под пуном кривичном и материјалном одговорношћу уз коју се прилаже документ на основу ког је давалац помоћи исту исплатио подносиоцу захтева (потврда, решење и др.)




16.


Изјава којом се потврђује да привредни субјект има ИПЈ на којој је настала штета








 
 
___________________________






Датум ___________________


Потпис овлашћеног лица подносиоца захтева