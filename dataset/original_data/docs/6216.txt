На основу члана 8. Закона о безбедности саобраћаја на путевима („Службени гласник РС”, бр. 41/09, 53/10, 101/11, 32/13 – УС и 55/14), члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14) и члана 25. ст. 1. и 2. Уредбе о начелима за унутрашње уређење и систематизацију радних места у министарствима, посебним организацијама и службама Владе („Службени гласник РС”, бр. 81/07 – пречишћен текст, 69/08, 98/12 и 87/13), 
Влада доноси
 
ОДЛУКУ
o образовању Тела за координацију безбедности саобраћаја на путевима
"Службени гласник 
				РС", број 62 од 13. јуна 2014.
 
1. Овом одлуком образује се Тело за координацију безбедности саобраћаја на путевима (у даљем тексту: Тело за координацију) и стручне радне групе за потребе Тела за координацију.
2. Задатак Тела за координацију је да иницира и прати превентивне и друге активности у области безбедности саобраћаја на путевима, усмерава и усклађује активности везане за смањење броја саобраћајних незгода и њихових последица и унапређења безбедности саобраћаја, предлаже Националну стратегију безбедности саобраћаја на путевима и Национални план безбедности саобраћаја.
3. У Тело за координацију именују се:
1) проф. др Зорана Михајловић, потпредседник Владе и министар грађевинарства, саобраћаја и инфраструктуре, руководилац;
2) др Небојша Стефановић, министар унутрашњих послова, заменик руководиоца;
3) Никола Селаковић, министар правде, члан;
4) др Срђан Вербић, министар просвете, науке и технолошког развоја, члан;
5) др Златибор Лончар, министар здравља, члан;
6) др Расим Љајић, потпредседник Владе и министар трговине, туризма и телекомуникација, члан;
7) Александар Вулин, министар за рад, запошљавање, борачка и социјална питања, члан.
4. За потребе Тела за координацију образују се стручне радне групе, и то:
1) Стручна радна група за безбедност и унапређење путне инфраструктуре коју чине представници Министарства грађевинарства, саобраћаја и инфраструктуре, ЈП „Путеви Србије”, „Коридори Србије” д.о.о., Агенције за безбедност саобраћаја, АД „Железнице Србије”, Дирекције за железнице, Ауто-мото савеза Србије, Института за стандардизацију Србије и два представника струке из области саобраћаја на предлог Министарства грађевинарства, саобраћаја и инфраструктуре;
2) Стручна радна група за унапређење рада и ефикасности саобраћајне полиције и прекршајних судова коју чине представници Министарства унутрашњих послова, Министарства правде, Министарства грађевинарства, саобраћаја и инфраструктуре, Агенције за безбедност саобраћаја, два представника струке из области унапређења полицијских послова и рада прекршајних судова на предлог Министарства унутрашњих послова и представници прекршајних судова које одреди председник Вишег прекршајног суда;
3) Стручна радна група за унапређење безбедности деце у саобраћају коју чине представници Министарства унутрашњих послова, Министарства грађевинарства, саобраћаја и инфраструктуре, Министарства здравља, Агенције за безбедност саобраћаја, ЈП „Путеви Србије”, Ауто-мото савеза Србије и два представника струке на предлог Министарства просвете, науке и технолошког развоја уз сагласност Министарства грађевинарства, саобраћаја и инфраструктуре;
4) Стручна радна група за превентиву повређивања у саобраћају и рехабилитацију повређених у саобраћају коју чине представници Министарства за рад, запошљавање, борачка и социјална питања, Министарства грађевинарства, саобраћаја и инфраструктуре, Института за јавно здравље Србије „Др Милан Јовановић Батут”, канцеларије Светске здравствене организације у Републици Србији, Агенције за безбедност саобраћаја, Црвеног крста Србије и три стручна лица доктора медицине: специјалиста ургентне медицине и службе хитне медицинске помоћи, специјалиста медицине рада и специјалиста педијатрије, на предлог Министарства здравља;
5) Стручна радна група за унапређење квалитета роба (производа и услуга) у безбедности саобраћаја коју чине представници Министарства финансија, Министарства грађевинарства, саобраћаја и инфраструктуре, Министарства рударства и енергетике (Сектор енергетике), Агенције за безбедност саобраћаја, Привредне коморе Србије, Центра за моторна возила Ауто-мото савеза Србије, Института за стандардизацију Србије, Дирекције за мере и драгоцене метале и два представника струке на предлог Министарства трговине, туризма и телекомуникација;
6) Стручна радна група за унапређење система осигурања у саобраћају коју чине представници Министарства финансија, Министарства грађевинарства, саобраћаја и инфраструктуре, Министарства унутрашњих послова, Агенције за безбедност саобраћаја, Удружења осигуравача Србије, друштва за осигурање и представник из области саобраћаја и области осигурања у друмском саобраћају на предлог Министарства финансија уз сагласност Министарства грађевинарства, саобраћаја и инфраструктуре;
7) Стручна радна група за рад и социјалну политику у циљу унапређења безбедности саобраћаја коју чине представници Министарства грађевинарства, саобраћаја и инфраструктуре, Министарства унутрашњих послова, Министарства за рад, запошљавање и борачка и социјална питања – Управе за безбедност и здравље на раду, Агенције за безбедност саобраћаја, Привредне коморе Србије и два представника струке на предлог Министарства за рад, запошљавање, борачка и социјална питања.
Председнике, заменике председника, секретаре, заменике секретара стручних радних група и чланове именује руководилац Тела за координацију.
Председници стручних радних група именују се из редова државних службеника на положају, осим председника Стручне радне групе за унапређење рада и ефикасности саобраћајне полиције и прекршајних судова за коју се именује полицијски службеник у рангу начелника управе.
Председник стручне радне групе може позвати представнике других органа и организација да учествују у раду стручне радне групе, ако се појави потреба за њиховим укључивањем у рад стручне радне групе.
5. Стручне радне групе Тела за координацију имају Колегијум, који чине:
– помоћник министра грађевинарства, саобраћаја и инфраструктуре задужен за безбедност саобраћаја на путевима, председавајући;
– председници стручних радних група, чланови;
– представник Министарства финансија задужен за праћење финансијских средстава намењених за безбедност саобраћаја, члан.
Колегијум се, по правилу, састаје једном месечно. 
Смернице за рад Колегијума даје Тело за координацију.
Председавајући може позвати представнике других органа и организација да учествују у раду Колегијума, ако се појави потреба за њиховим учешћем у раду Колегијума. 
6. Седницама Тела за координацију присуствују, председавајући Колегијума и директор Агенције за безбедност саобраћаја.
У раду Тела за координацију могу учествовати и други функционери и други стручњаци уколико се расправља о темама из њихове надлежности.
Тело за координацију доноси пословник о свом раду.
7. Тело за координацију подноси извештај о свом раду Влади два пута годишње.
8. Стручну и административно-техничку потпору Телу за координацију пружа Министарство грађевинарства, саобраћаја и инфраструктуре.
9. Средства за рад Тела за координацију обезбеђују се у складу са Законом о безбедности саобраћаја на путевима.
10. Ступањем на снагу ове одлуке престаје да важи Одлука о образовању Тела за координацију безбедности саобраћаја на путевима („Службени гласник РС”, бр. 109/12 и 1/14).
11. Ова одлука ступа на снагу осмог дана од дана објављивања у „Службеном гласнику Републике Србије”.
05 број 02-5641/2014
У Београду, 13. јуна 2014. године
Влада
Председник,
Александар Вучић, с.р.