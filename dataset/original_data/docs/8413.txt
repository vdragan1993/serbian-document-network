На основу члана 49. став 1. Закона о биоцидним производима („Службени гласник РС”, бр. 36/09, 88/10, 92/11 и 25/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о висини такси, обвезницима плаћања, као и начину плаћања такси за процену и проверу података о биоцидним производима
"Службени гласник РС", број 90 од 30. октобра 
				2015.
 
Члан 1.
Овом уредбом утврђује се висина таксе, обвезници плаћања, као и начин плаћања таксе за: процену основних информација ради доношења решења о упису биоцидног производа у Привремену листу за достављање техничког досијеа; проверу да ли је технички досије потпун и процену биоцидног производа на основу техничког досијеа; процену података из сажетка техничког досијеа за биоцидни производ; процену нових сазнања, као и додатних информација; процену података достављених уз захтев за издавање привремене дозволе, као и за процену података достављених уз захтев за издавање дозволе за научно истраживање и развој, односно за процес-оријентисано истраживање и развој.
Члан 2.
Висина таксе за процену основних информација ради доношења решења о упису биоцидног производа у Привремену листу за достављање техничког досијеа износи 30.000 динара.
Члан 3.
Висина таксе за проверу да ли је технички досије за биоцидни производ, односно биоцидни производ мањег ризика потпун износи:
1) за биоцидни производ – 105.000 динара;
2) за биоцидни производ мањег ризика – 75.000 динара.
Члан 4.
Висина таксе за процену биоцидног производа, односно биоцидног производа мањег ризика на основу техничког досијеа износи:
1) за биоцидни производ – 875.000 динара;
2) за биоцидни производ мањег ризика – 195.000 динара.
Члан 5.
Висина таксе за процену података из сажетка техничког досијеа за биоцидни производ, односно за биоцидни производ мањег ризика ради издавања одобрења за стављање у промет на основу акта којим се одобрава стављање у промет биоцидног производа донетог од стране надлежног органа земље чланице ЕУ износи:
1) за биоцидни производ – 285.000 динара;
2) за биоцидни производ мањег ризика – 95.000 динара.
Члан 6.
Висина таксе за процену нових сазнања, као и додатних информација у односу на податке из техничког досијеа, односно сажетка техничког досијеа за биоцидни производ за који је издато одобрење и то за процену података о променама у саставу активне супстанце, односно промени произвођача активне супстанце, за процену података о променама у саставу биоцидног производа, за процену података о појави резистенције, као и за процену других промена података из техничког досијеа износи 65.000 динара.
Висина таксе за процену нових сазнања, као и додатних информација у односу на податке из техничког досијеа, односно сажетка техничког досијеа за биоцидни производ за који је издато одобрење и то за процену података о новим дејствима активне супстанце или биоцидног производа на здравље људи и животиња и животну средину износи 225.000 динара.
Члан 7.
Висина таксе за процену нових сазнања, као и додатних информација у односу на податке из техничког досијеа, односно сажетка техничког досијеа за биоцидни производ мањег ризика за који је издато одобрење, износи 50% од такси из члана 6. ове уредбе.
Члан 8.
Висина таксе за процену нових сазнања у односу на основне информације о биоцидном производу за који је издато решење о упису биоцидног производа у Привремену листу за достављање техничког досијеа из члана 2. ове уредбе износи 10.000 динара.
Члан 9.
Висина таксе за процену података достављених уз захтев за издавање привремене дозволе за стављање у промет биоцидног производа износи 205.000 динара.
Члан 10.
Висина таксе за процену података достављених уз захтев за издавање дозволе за научно истраживање и развој износи 16.000 динара.
Члан 11.
Висина таксе за процену података достављених уз захтев за издавање дозволе процес-оријентисано истраживање и развој износи 69.000 динара.
Члан 12.
Обвезници плаћања такси су подносиоци захтева за пружање јавних услуга из члана 1. ове уредбе, односно произвођачи и увозници који стављају у промет биоцидне производе.
Члан 13.
Таксе се уплаћују унапред на одговарајући рачун за уплату јавних прихода буџета Републике Србије.
Члан 14.
Даном почетка примене ове уредбе престаје да важи Одлука о висини накнада за процену и проверу података о биоцидним производима („Службени гласник РС”, бр. 23/10 и 39/11).
Члан 15.
Ова уредба ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2016. године.
05 број 110-11696/2015
У Београду, 30. октобра 2015. године
Влада
Председник,
Александар Вучић, с.р.