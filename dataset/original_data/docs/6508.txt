На основу члана 19. став 15. Закона о безбедности и интероперабилности железнице („Службени гласник РС”, број 104/13),
Министар грађевинарства, саобраћаја и инфраструктуре доноси
ПРАВИЛНИК
о условима које мора да испуни тело за оцењивање усаглашености и погодности за употребу чинилаца интероперабилности и за поступак верификације подсистема
"Службени гласник РС", број 43 од 15. маја 
				2015.
Члан 1.
Овим правилником прописују се услови које мора да испуни тело за оцењивање усаглашености и погодности за употребу чинилаца интероперабилности и за поступак верификације подсистема (у даљем тексту: тело за оцењивање усаглашености).
Члан 2.
Услови које мора да испуни тело за оцењивање усаглашености су да:
1) тело за оцењивање усаглашености, руководилац тог тела и особље задужено за спровођење провере не учествују директно или као овлашћени представници у пројектовању, производњи, изградњи, пласирању на тржиште или одржавању чинилаца интероперабилности или подсистема или у њиховом коришћењу, с тим што то не искључује размену техничких информација између произвођача и тела за оцењивање усаглашености;
2) тело за оцењивање усаглашености и особље задужено за спровођење провере врше проверу професионално и технички стручно ослобођени притисака који могу да утичу на њихову оцену или резултате провере, посебно од особа или група особа које су заинтересоване за резултате провере;
3) је тело за оцењивање усаглашености и особље задужено за спровођење провере функционално независно од тела које издаје дозволе за коришћење, лиценце и сертификате о безбедности и од тела за истрагу;
4) тело за оцењивање усаглашености запошљава особље и поседује средства потребна за обављање техничких и административних послова везаних за спровођење провере на одговарајући начин и да има приступ опреми за ванредну проверу;
5) тело за оцењивање усаглашености поседује осигурање од одговорности за штету;
6) особље задужено за спровођење провере поседује:
(1) одговарајуће техничко и професионално образовање,
(2) задовољавајуће знање о захтевима који се односе на проверу коју врши и искуство у вршењу те провере,
(3) способност за израду сертификата, записника и извештаја који представљају службену евиденцију о извршеним проверама;
7) је особље задужено за спровођење провере независно у раду;
8) особље задужено за спровођење провере чува као пословну тајну све што сазна у току спровођења провере, осим на захтев надлежних државних органа и тела за истрагу.
Члан 3.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00139/2015-04
У Београду, 12. маја 2015. године 
Министар,
проф. др Зорана Михајловић, с.р.