На основу члана 29.
став 1. Закона о слободним зонама (“Службени лист
СРЈ”, бр. 81/94), 

Савезна влада доноси
  

	 
УРЕДБУ

о 
мерама царинског надзора у слободним зонама
„Службени
лист СРЈ”, број 30 од 23. јуна 1995.
 
 
Члан
1.
Овом уредбом
прописују се мере царинског надзора над робом која се увози, извози и смешта у
слободну зону.
 
Члан
2.
Царински надзор на
подручју слободне зоне састоји се од:
1) контроле врсте,
количине и вредности робе која се увози, извози или смешта у слободну зону;
2) контроле вођења
евиденције корисника зоне;
3) проверавања стања
робе и утврђивања тог стања са стањем наведеним у евиденцији и исправама које
прате робу.
Царински надзор
обухвата преглед и претрес превозних и преносних средстава, као и лица која
улазе и излазе из зоне.
 
Члан
3.
Роба која се увози,
извози и смешта у слободну зону пријављује се царинарници исправама за
пријављивање царинске робе, уз које се прилажу исправе које прате робу.
Извозно оцарињена
роба пријављује се царинарници, ради смештаја у слободну зону, јединственом
царинском исправом.
 
Члан
4.
Подручје слободне
зоне или подручје подзоне мора бити ограђено, обележено и уређено тако да се
обезбеде сви услови за спровођење царинског надзора сагласно члану 2. ове
уредбе.
 
Члан
5.
Оградом слободне
зоне или подзоне обезбеђује се да се роба из зоне може уносити и износити само
кроз означене улазе и излазе.
Подручје зоне или
подзоне обележава се речима: „слободна зона”, са назначењем назива зоне на
улазу и излазу из зоне.
 
Члан
6.
Ограда, улаз и излаз
подручја слободне зоне, односно подзоне морају бити ноћу осветљени.
Складишта и друге
просторије и простори који се налазе на подручју слободне зоне и подзоне морају
бити изграђени тако да обезбеђују услове за спровођење мера царинског надзора
сагласно члану 2. ове уредбе.
Резервоари и
цистерне у које се смешта роба у течном, односно гасовитом стању морају бити
баждарени и снабдевени уређајем за мерење робе.
 
Члан
7.
Роба која се увози,
извози и смешта у слободну зону, односно подзону може се уносити, односно
износити само кроз за то одређен улаз, односно излаз.
Роба која се смешта
на отвореном простору мора бити удаљена од ограде најмање два метра.
 
Члан
8.
Ради обезбеђивања
услова за вршење царинског надзора, предузеће за управљање зоном обезбеђује
просторије за рад царинске службе у слободној зони, односно подзони.
 
Члан
9.
Ова уредба ступа на
снагу осмог дана од дана објављивања у „Службеном листу СРЈ”.
 
 

Савезна
влада
Е. п. бр.
184,
15. јуна
1995. године 
Београд
Председник
др 
Радоје
Контић, с.
р.