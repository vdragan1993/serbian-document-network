На основу члана 6. став 1. Закона о техничким захтевима за производе и оцењивању усаглашености („Службени гласник РС”, број 36/09),
Министар финансија и привреде доноси
ПРАВИЛНИК
о опреми и заштитним системима намењеним за употребу у потенцијално експлозивним атмосферама
"Службени гласник РС", број 1 од 4. јануара 
				2013.
I. УВОДНЕ ОДРЕДБЕ
Члан 1.
Овим правилником прописују се: битни захтеви за заштиту здравља и безбедности који се односе на пројектовање и израду опреме и заштитних система намењених за употребу у потенцијално експлозивним атмосферама, као и други захтеви и услови који морају да буду испуњени за њихово стављање, односно испоруку на тржиште и/или употребу; групе и категорије опреме намењене за употребу у потенцијално експлозивним атмосферама; поступци оцењивања усаглашености; садржина Декларације о усаглашености; садржина техничке документације; знак усаглашености и знак противексплозивне заштите; заштитна клаузула, као и захтеви које мора да испуни тело за оцењивање усаглашености да би било именовано за оцењивање усаглашености. 
	
Примена 
Члан 2.
Oвај правилник се примењује на следеће производе:
1) опрему и заштитне системе намењене за употребу у потенцијално експлозивним атмосферама;
2) сигурносне уређаје, управљачке уређаје и уређаје за регулацију који су намењени за употребу изван потенцијално експлозивних атмосфера, али који су неопходни или доприносе безбедном функционисању опреме и заштитних система у односу на ризике од експлозије.
Производи на које се не примењује правилник
Члан 3.
Oвај правилник се не примењује на следеће производе:
1) медицинске уређаје намењене за употребу у медицинском окружењу;
2) опрему и заштитне системе код којих опасност од експлозије настаје искључиво због присуства експлозивних или нестабилних хемијских материја;
3) опрему намењену за употребу у домаћинству и за сличну употребу, где потенцијално експлозивне атмосфере могу да настану само у ретким случајевима и то само као последица случајног цурења гаса;
4) личну заштитну опрему на коју се примењује правилник којим се прописују захтеви за безбедност и други технички захтеви за личну заштитну опрему;
5) поморска пловила и покретне пловне јединице заједно са опремом која се налази, односно која је монтирана на тим пловилима или јединицама; 
	
6) превозна средства, односно возила и њихове приколице намењене искључиво за превоз путника ваздушним или друмским путем, железничким или пловним путем, као и превозна средства, ако су пројектована за превоз робе ваздушним путем, мрежом јавних саобраћајница, железничком мрежом или пловним путем, са изузетком возила намењених за употребу у потенцијално експлозивној атмосфери; 
	
7) војно наоружање, укључујући муницију и опрему која је искључиво намењена да се користи као војна опрема.
Значење појединих израза
Члан 4.
Поједини изрази који се употребљавају у овом правилнику имају следеће значење:
1) опрема јесу машине, апарати, фиксни или покретни уређаји, њихове управљачке компоненте и прибор, као и системи за детекцију и превенцију који су, одвојено или заједно, намењени за производњу, пренос, складиштење, мерење, управљање и претварање енергије и/или обраду материјала који могу да проузрокују експлозију сопственим потенцијалним извором паљења; 
	
2) заштитни системи јесу уређаји који нису компоненте опреме, а који су намењени за тренутно заустављање развоја експлозије и/или ограничавање опсега ефективног деловања експлозије и који се одвојено стављају на тржиште ради употребе као самостални системи; 
	
3) компонента јесте део који је битан за безбедно функционисање опреме и заштитних система, али који нема самосталну функцију;
4) експлозивна атмосфера јесте смеша ваздуха и запаљивих материја у облику гасова, паре, маглице или прашине, под атмосферским условима, у којој се након паљења, сагоревање шири на целу несагорелу смешу;
5) потенцијално експлозивна атмосфера јесте простор у коме атмосфера може да постане експлозивна због локалних услова или услова рада;
6) стављање на тржиште јесте прво чињење доступним производа, на које се примењује овај правилник, на тржишту Републике Србије ради испоруке или употребе, са или без накнаде;
7) испорука на тржишту јесте свако чињење доступним производа, на које се примењује овај правилник, на тржишту Републике Србије ради дистрибуције, потрошње или употребе, са или без накнаде; 
	
8) заступник јесте свако правно лице или предузетник регистрован у Републици Србији или физичко лице које има пребивалиште у Републици Србији и које је произвођач писмено овластио да у његово име извршава одређене обавезе прописане овим правилником;
9) стављање у употребу јесте прво коришћење производа, на које се примењује овај правилник, за њихову предвиђену намену у Републици Србији;
10) предвиђена намена јесте намена производа из члана 2. овог правилника која је у складу са групом и категоријом опреме и свим информацијама које је доставио произвођач, а које су неопходне за њихово безбедно функционисање;
11) хармонизован стандард јесте стандард донет од стране европских организација за стандардизацију и то: Европског комитета за стандардизацију (CEN); Европског комитета за стандардизацију у области електротехнике (CENELEC) или Европског института за стандарде у области телекомуникација (ETSI) на основу налога Европске комисије, који је објављен у Службеном листу Европске заједнице.
Други изрази који се употребљавају у овом правилнику, а нису дефинисани у ставу 1. овог члана, имају значење дефинисано законима којима се уређују технички захтеви за производе, општа безбедност производа и стандардизација. 
	
II. СТАВЉАЊЕ НА ТРЖИШТЕ И/ИЛИ УПОТРЕБУ 
Стављање на тржиште и/или употребу
Члан 5.
Производи из члана 2. овог правилника могу да буду стављени на тржиште и/или употребу, односно испоручени, само ако, када су правилно инсталирани и одржавани и када се користе за предвиђену намену, испуњавају захтеве из овог правилника.
Производи из става 1. овог члана, морају да испуне битне захтеве за заштиту здравља и безбедности утврђене у Прилогу 2 – Битни захтеви за заштиту здравља и безбедности који се односе на пројектовање и израду опреме и заштитних система намењених за употребу у потенцијално експлозивним атмосферама, који је одштампан уз овај правилник и чини његов саставни део.
Слободан промет 
Члан 6.
Производи из члана 2. овог правилника који испуњавају захтеве и услове из овог правилника, стављају се на тржиште и/или употребу слободно, без икаквих ограничења.
Компонента из члана 4. став 1. тачка 3) овог правилника, која је намењена за уградњу у производ из члана 2. овог правилника и која је праћена Изјавом о усаглашености компоненте из члана 10. ст. 5. и 6. овог правилника, ставља се на тржиште и/или употребу слободно, без икаквих ограничења.
Производи из члана 2. овог правилника који не испуњавају захтеве и услове из овог правилника могу да се показују на сајмовима, изложбама, презентацијама и другим сличним манифестацијама, само ако је на њима стављена видљива ознака која означава да они нису усаглашени са захтевима из овог правилника и да се неће стављати на тржиште и/или употребу док се не усагласе са тим захтевима. 
	
За време показивања производа из става 3. овог члана предузимају се одговарајуће безбедносне мере ради заштите људи.
III. ГРУПЕ И КАТЕГОРИЈЕ ОПРЕМЕ НАМЕЊЕНЕ ЗА УПОТРЕБУ У ПОТЕНЦИЈАЛНО ЕКСПЛОЗИВНИМ АТМОСФЕРАМА
Опрема Групе I и Групе II и категорије опреме 
Члан 7.
Опрема Групе I обухвата опрему намењену за употребу у подземним деловима рудника и у оним деловима површинских постројења тих рудника који би могли да буду угрожени рудничким гасом и/или запаљивом прашином.
Опрема Групе I обухвата две категорије опреме, и то: опрему Категорије М1 и опрему Категорије М2.
Опрема Групе II обухвата опрему намењену за употребу на свим другим местима која би могла да буду угрожена експлозивним атмосферама.
Опрема Групе II обухвата три категорије опреме, и то: опрему Категорије 1; Категорије 2 и Категорије 3. 
	
Критеријуми за класификацију група и категорија опреме и потребни нивои заштите, садржани су у Прилогу 1 – Групе и категорије опреме, који је одштампан уз овај правилник и чини његов саставни део.
IV. ПРЕТПОСТАВКА УСАГЛАШЕНОСТИ 
Српски стандарди којима се преузимају хармонизовани стандарди
Члан 8.
Сматра се да производи из члана 2. овог правилника испуњавају битне захтеве зa здравље и безбедност из Прилога 2 ако су израђени у складу са српским стандардима из области опреме и заштитних система који су намењени за употребу у потенцијално експлозивним атмосферама, којима су преузети одговарајући хармонизовани стандарди, чији се списак (у даљем тексту: списак стандарда) саставља и објављује у складу са законом којим се уређују технички захтеви за производе и оцењивање усаглашености и прописом донетим на основу тог закона.
Документација која прати производе приликом стављања на тржиште и/или употребу и претпоставка усаглашености
Члан 9.
Произвођач или његов заступник, односно увозник, ако произвођач или његов заступник нису регистровани у Републици Србији, који ставља производе из члана 2. овог правилника на тржиште и/или употребу у Републици Србији, уз те производе прилаже упутства за употребу на српском језику.
Осим упутства за употребу, испоручилац из става 1. овог члана, за производе из члана 2. овог правилника обезбеђује примерак Декларације о усаглашености из Прилога 10 – Знак усаглашености и Декларација о усаглашености, који је одштампан уз овај правилник и чини његов саставни део, и њен превод на српски језик, ако ти производи нису произведени у Републици Србији.
Осим упутства и Декларације о усаглашености из ст. 1. и 2. овог члана, испоручилац из става 1. овог члана, за сваки комад опреме, као и компоненте Групе I Категорије М1 и опреме Групе II Категорије 1, као и сваки комад опреме и компоненте Групе I Категорије М2 и Групе II Категорије 2 из члана 10. став 1. тачка 2) подтачка (1) овог правилника, који се ставља на тржиште и/или употребу у Републици Србији, обезбеђује примерак Сертификата о усаглашености из Прилога 5 – Усаглашеност са типом на основу верификације производа, који је одштампан уз овај правилник и чини његов саставни део или примерак Сертификата о усаглашености из Прилога 9 – Усаглашеност на основу појединачне верификације производа, који је одштампан уз овај правилник и чини његов саставни део.
На основу издатог Сертификата о усаглашености из Прилога 5 или Сертификата о усаглашености из Прилога 9, произвођач или његов заступник, односно увозник, ако произвођач или његов заступник нису регистровани на територији Републике Србије, ставља на производе из члана 2. овог правилника Српски знак усаглашености. 
	
Обезбеђивање сертификата из става 3. овог члана не односи се на опрему која је произведена у Републици Србији и за коју је оцењивање усаглашености спроведено од стране именованог тела за оцењивање усаглашености, ако је то тело издало другу одговарајућу исправу о усаглашености у складу са чланом 10. став 1. овог правилника. 
	
За компоненте, произвођач или његов заступник који ставља компоненте на тржиште и/или употребу у Републици Србији, сачињава Изјаву о усаглашености компоненте из члана 10, ст. 5. и 6. овог правилника.
Сматра се да производи из става 1. овог члана испуњавају захтеве из овог правилника, ако су означени знаком усаглашености у складу са Прилогом 10 и знаком противексплозивне заштите из Прилога 2 одељак 1.0 пододељак 1.0.5. алинеја шеста и ако их прате исправе о усаглашености које су прописане овим правилником.
Сматра се да компонента испуњава захтеве из овог правилника, ако је прати Изјава о усаглашености компоненте из члана 10, ст. 5. и 6. овог правилника, односно друга исправа о усаглашености која је прописана овим правилником.
V. ПОСТУПЦИ ОЦЕЊИВАЊА УСАГЛАШЕНОСТИ
Поступци оцењивања усаглашености опреме 
Члан 10.
За оцењивање усаглашености опреме и, по потреби, уређаја из члана 2. тачка 2) овог правилника, са захтевима из овог правилника, примењују се следећи поступци оцењивања усаглашености:
1) за опрему Групе I Категорије М1 и опрему Групе II Категорије 1 спроводи се поступак оцењивања усаглашености из Прилога 3 – Преглед типа, који је одштампан уз овај правилник и чини његов саставни део и један од следећих поступака оцењивања усаглашености: 
	
(1) из Прилога 4 – Усаглашеност са типом на основу обезбеђивања квалитета производње, који је одштампан уз овај правилник и чини његов саставни део; 
	
(2) из Прилога 5; 
2) за опрему Групе I Категорије М2 и опрему Групе II Категорије 2:
(1) зa моторе са унутрашњим сагоревањем и електричну опрему спроводи се поступак оцењивања усаглашености из Прилога 3 и један од следећих поступака оцењивања усаглашености:
– из Прилога 6 – Усаглашеност са типом на основу интерне контроле производње и надгледаног испитивања производа, који је одштампан уз овај правилник и чини његов саставни део; 
	
– из Прилога 7 – Усаглашеност са типом на основу обезбеђивања квалитета производа, који је одштампан уз овај правилник и чини његов саставни део.
(2) за другу опрему из Групе I Категорије М2 и Групе II Категорије 2, осим моторa са унутрашњим сагоревањем и електричнe опремe спроводи се поступак оцењивања усаглашености из Прилога 8 – Интерна контрола производње, који је одштампан уз овај правилник и чини његов саставни део. Произвођач или његов заступник доставља техничку документацију из Прилога 8 именованом телу за оцењивање усаглашености које одмах, писаним путем, потврђује пријем те документације и задржава је код себе;
3) за опрему Групе II Категорије 3 спроводи се поступак оцењивања усаглашености из Прилога 8;
4) за опрему Групе I и Групе II, уместо поступака оцењивања усаглашености из става 1. тач. 1), 2) и 3) овог члана, може да се спроведе поступак оцењивања усаглашености из Прилога 9. 
	
За оцењивање усаглашености самосталних заштитних система спроводе се поступци оцењивања усаглашености из става 1. 
	тачка 1) овог члана или поступак оцењивања усаглашености из става 1. тачка 4) овог члана.
Поступци оцењивања усаглашености из става 1. овог члана, примењују се и на компоненте.
На компоненте из става 3. овог члана не ставља се знак усаглашености.
За компоненту из става 3. овог члана, произвођач или његов заступник сачињава Изјаву о усаглашености компоненте са одговарајућим захтевима из овог правилника који се на њу односе.
У Изјави из става 5. овог члана, наводе се подаци о својствима компоненте и начину на на који она мора да се угради у опрему или заштитни систем, како би омогућила усаглашеност готове опреме или заштитног система са битним захтевима из овог правилника.
За оцењивање усаглашености безбедносних аспеката у односу на одређене опасности из Прилога 2 одељак 1.2 пододељак 1.2.7. произвођач или његов заступник, да би ставио знак усаглашености, спроводи поступак оцењивања усаглашености из Прилога 8.
VI. ИМЕНОВАНО ТЕЛО ЗА ОЦЕЊИВАЊЕ УСАГЛАШЕНОСТИ 
Именовано тело 
Члан 11. 
Тело за оцењивање усаглашености може да обавља послове оцењивања усаглашености производа из члана 2. овог правилника, ако испуњава захтеве за оцењивање усаглашености из Прилога 11 – Захтеви које мора да испуни тело за оцењивање усаглашености да би било именовано за оцењивање усаглашености, који је одштампан уз овај правилник и чини његов саставни део, и ако је именовано у складу са законом којим се уређују технички захтеви за производе и оцењивање усаглашености и прописом донетим на основу тог закона (у даљем тексту: Именовано тело). 
	
Именовано тело спроводи оцењивање усаглашености у складу са Прилозима 3, 4, 5, 6, 7 и 9 овог правилника. 
	
VII. ОЗНАЧАВАЊЕ 
Знак усаглашености и знак противексплозивне заштите
Члан 12.
Производи из члана 2. овог правилника који су усаглашени са захтевима из овог правилника означавају се знаком усаглашености у складу са Прилогом 10. 
	
Ако се на производе из става 1. овог члана, односно поједине аспекте ових производа, примењују и други технички прописи који предвиђају стављање знака усаглашености, у том случају стављени знак усаглашености на те производе означава да су ти производи усаглашени и са захтевима тих других прописа.
На производе из става 1. овог члана, знак усаглашености ставља произвођач или његов заступник, односно увозник ако произвођач или његов заступник нису регистровани на територији Републике Србије, на видном месту тако да буде читљив и неизбрисив, у складу са прописом којим се уређује начин стављања и употреба знакова усаглашености.
На производе из става 1. овог члана, могу се стављати и други знакови, симболи, натписи или друге ознаке, под условом да се тиме не смањује видљивост, читљивост и/или значење знака усаглашености.
На производе из става 1. овог члана, не могу се стављати други знакови, симболи, натписи или друге ознаке чије стављање је забрањено законом којим се уређују технички захтеви за производе и оцењивање усаглашености.
Осим знака усаглашености, на производе из члана 2. овог правилника, обавезно се ставља и знак противексплозивне заштите иза кога следи ознака групе и категорије опреме из Прилога 2 одељак 1.0 пододељак 1.0.5 алинеја шеста. 
	
Неодговарајуће означавање 
Члан 13.
Неодговарајућим означавањем, сматра се стављање знака, симбола, натписа или друге ознаке чије стављање је забрањено законом којим се уређују технички захтеви за производе и оцењивање усаглашености, као и: 
	
1) стављање знака усаглашености и знака противексплозивне заштите на производе на које се не примењује овај правилник;
2) непостојање знака усаглашености, као и знака противексплозивне заштите на производу који је усаглашен са захтевима из овог правилника. 
	
Стављање и употреба знака усаглашености, као и других знакова, симбола, натписа или других ознака из члана 12. овог правилника и става 1. овог члана, обезбеђује се у складу са законом којим се уређују технички захтеви за производе и оцењивање усаглашености. 
	
VIII. ЗАШТИТНА КЛАУЗУЛА
Заштитна клаузула
Члан 14.
Испорука или употреба производа из члана 2. овог правилника, који је стављен на тржиште Републике Србије, који испуњава захтеве из овог правилника, на који је стављен знак усаглашености и знак противексплозивне заштите, који прати Декларација о усаглашености и који се користи у складу са предвиђеном наменом или у условима који се могу разумно предвидети, може се ограничити или забранити у складу са законом којим се уређују технички захтеви за производе и оцењивање усаглашености.
Усклађеност са прописима Европске уније
Члан 15.
Овај правилник је усклађен са свим начелима и битним захтевима из Директиве 94/9/ЕЗ Европског парламента и Савета од 23. марта 1994. године о опреми и заштитним системима намењеним за употребу у потенцијално експлозивним атмосферама.
IX. ПРЕЛАЗНЕ И ЗАВРШНЕ ОДРЕДБЕ
Члан 16.
Од дана ступања на снагу потврђеног међународног уговора о оцењивању усаглашености и прихватању индустријских производа са Европском унијом (АСАА споразум), за производе на које се примењује овај правилник, речи: „Декларација о усаглашености” у члану 1, члану 9, ст. 2. и 3. и члану 14. овог правилника, као и у Прилогу 4, 5, 6, 7, 8, 9 и 10 овог правилника имаће значење: „ЕЗ декларација о усаглашености”; речи: „знак усаглашености” у члану 1, члану 9. став 7, члану 10, у наслову изнад члана 12. и у чл. 12, 13. и 14. овог правилника, као и у Прилозима 2, 4, 5, 6, 7, 8, 9 имаће значење: „СЕ знак ”; речи: „Преглед типа” у члану 10. овог правилника и Прилогу 3 овог правилника имаће значење: „ЕЗ преглед типа”; а речи: „Сертификат о прегледу типа” у Прилозима 3, 4, 5, 6, 7 и 9 овог правилника имаће значење: „ЕЗ сертификат о прегледу типа”.
Ако уговор из става 1. овог члана не буде закључен, значење речи: „Декларација о усаглашености”, „знак усаглашености”, „Преглед типа” и „Сертификат о прегледу типа” из става 1. овог члана примењује се од дана приступања Републике Србије Европској унији. 
	
Члан 17.
Од дана ступања на снагу овог правилника до дана ступања на снагу потврђеног међународног уговора о оцењивању усаглашености и прихватању индустријских производа са Европском унијом за производе на које се примењује овај правилник означавање усаглашености обавља се стављањем Српског знака усаглашености, у складу са овим правилником и посебним прописима.
Ако уговор из става 1. овог члана не буде закључен, означавање усаглашености стављањем Српског знака усаглашености обавља се до дана приступања Републике Србије Европској унији. 
	
Од дана ступања на снагу потврђеног међународног уговора о оцењивању усаглашености и прихватању индустријских производа са Европском унијом за производе на које се примењује овај правилник означавање усаглашености обавља се стављањем CE знака у складу са овим правилником и посебним прописима. 
	
Ако уговор из става 3. овог члана не буде закључен, означавање усаглашености стављањем СЕ знака обавља се од дана приступања Републике Србије Европској унији.
Члан 18.
Даном ступања на снагу потврђеног међународног уговора о оцењивању усаглашености и прихватању индустријских производа са Европском унијом за производе на које се примењује овај правилник престају да се примењује одредбе члана 9, ст. 3, 4. и 5. овог правилника.
Ако уговор из става 1. овог члана не буде закључен, одредбе члана 9, ст. 3, 4. и 5. овог правилника престају да се примењују од дана приступања Републике Србије Европској унији. 
	
Члан 19.
Даном почетка примене овог правилника престаје да важи Наредба о обавезном атестирању електричних уређаја за експлозивне атмосфере („Службени лист СРЈ”, број 35/95).
Сертификати о усаглашености, који су на основу прописа из става 1. овог члана, издати са роком важења, важе до истека рока на који су издати.
Члан 20.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2015. године. 
	
Број 110-00-41/2012-33
У Београду, 20. децембра 2012. године
Министар,
Млађан Динкић, с.р.
   
ЛИСТА ПРИЛОГА
 
ПРИЛОГ 1 - ГРУПЕ И КАТЕГОРИЈЕ ОПРЕМЕ
ПРИЛОГ 2 - БИТНИ ЗАХТЕВИ ЗА ЗАШТИТУ ЗДРАВЉА И БЕЗБЕДНОСТ КОЈИ СЕ ОДНОСЕ НА ПРОЈЕКТОВАЊЕ И ИЗРАДУ ОПРЕМЕ И ЗАШТИТНИХ СИСТЕМА НАМЕЊЕНИХ ЗА УПОТРЕБУ У ПОТЕНЦИЈАЛНО ЕКСПЛОЗИВНИМ АТМОСФЕРАМА
ПРИЛОГ 3 - ПРЕГЛЕД ТИПА
ПРИЛОГ 4 - УСАГЛАШЕНОСТ СА ТИПОМ НА ОСНОВУ ОБЕЗБЕЂИВАЊА КВАЛИТЕТА ПРОИЗВОДЊЕ
ПРИЛОГ 5 - УСАГЛАШЕНОСТ СА ТИПОМ НА ОСНОВУ ВЕРИФИКАЦИЈЕ ПРОИЗВОДА 
	
ПРИЛОГ 6 - УСАГЛАШЕНОСТ СА ТИПОМ НА ОСНОВУ ИНТЕРНЕ КОНТРОЛЕ ПРОИЗВОДЊЕ И НАДГЛЕДАНОГ ИСПИТИВАЊА ПРОИЗВОДА
ПРИЛОГ 7 - УСАГЛАШЕНОСТ СА ТИПОМ НА ОСНОВУ ОБЕЗБЕЂИВАЊА КВАЛИТЕТА ПРОИЗВОДА
ПРИЛОГ 8 - ИНТЕРНА КОНТРОЛА ПРОИЗВОДЊЕ
ПРИЛОГ 9 - УСАГЛАШЕНОСТ НА ОСНОВУ ПОЈЕДИНАЧНЕ ВЕРИФИКАЦИЈЕ ПРОИЗВОДА
ПРИЛОГ 10 - ЗНАК УСАГЛАШЕНОСТИ И ДЕКЛАРАЦИЈА О УСАГЛАШЕНОСТИ
ПРИЛОГ 11 - ЗАХТЕВИ КОЈЕ МОРА ДА ИСПУНИ ТЕЛО ЗА ОЦЕЊИВАЊЕ УСАГЛАШЕНОСТИ ДА БИ БИЛО ИМЕНОВАНО ЗА ОЦЕЊИВАЊЕ УСАГЛАШЕНОСТИ