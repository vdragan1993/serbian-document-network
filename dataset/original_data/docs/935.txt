На основу члана 44. став 4. Закона о Војнобезбедносној агенцији и Војнообавештајној агенцији („Службени гласник РС”, број 88/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 

Влада доноси


 


 


УРЕДБУ


о врсти, облику и садржају службене легитимације и изгледу значке Војнобезбедносне агенције и Војнообавештајне агенције


„Службени гласник РС“, број 54 од 4. августа 2010.


 


 


Члан 1.


Овом уредбом уређују се врста, облик и садржај службене легитимације и изглед значке овлашћених службених лица Војнобезбедносне агенције и Војнообавештајне агенције и службене легитимације припадника Војнобезбедносне агенције и Војнообавештајне агенције који немају статус овлашћеног службеног лица.


 


Члан 2.


Службена легитимација овлашћеног службеног лица Војнобезбедносне агенције (у даљем тексту: ВБА) састоји се од: троделних склапајућих корица са спуштеним лежиштем за значку, значке ВБА, идентификационе картице и картице овлашћења.


Образац службене легитимације овлашћеног службеног лица ВБА дат је у Прилогу 1, који је одштампан уз ову уредбу и чини њен саставни део.


 


Члан 3.


Троделне корице службене легитимације овлашћеног службеног лица ВБА израђене су од природне коже црне боје, величине 100 mm x 75 mm.


На предњој страни корице, у горњем делу, техником сувог жига утиснут је назив: „РЕПУБЛИКА СРБИЈА”, испод тога „МИНИСТАРСТВО ОДБРАНЕ”, испод тога „ВОЈНОБЕЗБЕДНОСНА АГЕНЦИЈА”, на средини мали грб Републике Србије, а у доњем делу назив: „СЛУЖБЕНА ЛЕГИТИМАЦИЈА”.


На унутрашњој страни троделних корица налази се значка ВБА, величине 75 mm x 55 mm, отвор од провидне фолије за картицу овлашћења и отвор од провидне фолије за идентификациону картицу.


 


Члан 4.


Значка службене легитимације овлашћеног службеног лица ВБА има облик штита тамноцрвене боје са преломљеним доњим луком, обрубљеним златном бојом на којем је представљен двоглави сребрни орао са златним криновима и круном. Изнад црвеног штита налази се трака златне боје на којој је текст црне боје: „ВОЈНОБЕЗБЕДНОСНА АГЕНЦИЈА” у два реда. Сребрни двоглави орао је у полету, високо уздигнутих крила, златно оружан. Ноге орла су раширене по дијагонали, а реп је позициониран централно у односу на вертикалну осу композиције. На грудима двоглавог сребрног орла налази се мали штит полукружног облика црвене боје који је подељен белим крстом на четири поља са по једним оцилом у сваком пољу. Оцила су беле боје и окренута ка спољним странама штита у односу на средишњу вертикалу штита. Иза орла, из замишљеног средишта крста, ка спољним ивицама штита, зракасто се шире светло црвене линије. У подножју штита, с леве и с десне стране, између крила и ногу сребрног двоглавог орла налази се по један златни крин. Круна је приказана изнад глава орла у пројекцији и позиционирана централно у односу на вертикалну осу штита и главе орла. Боја круне је златна, а на врху круне налази се златни крст. У дну штита, наслањајући се на реп срeбрног орла, налази се полукружна трака златне боје са четвороцифреним идентификационим бројем црне боје.


 


Члан 5.


Идентификациона картица службене легитимације овлашћеног службеног лица ВБА, у горњем делу, садржи назив: „РЕПУБЛИКА СРБИЈА”, испод тога „МИНИСТАРСТВО ОДБРАНЕ”, испод тога „Војнобезбедносна агенција”, а у левом горњем делу је место за фотографију у боји овлашћеног службеног лица у цивилном оделу. Поред места за фотографију, на десној страни је знак ВБА, испод места за фотографију налази се текст: „Серијски број”, а испод њега је место за уписивање серијског броја.


Испод серијског броја и знака ВБА, на средини, налази се текст: „Име и презиме”, испод тога место за уписивање имена и презимена, испод тога текст: „је овлашћено службено лице Војнобезбедносне агенције”, испод тога текст: „Број значке:” и место за уписивање броја, испод тога с леве стране текст: „Датум издавања” и место за уписивање датума, с десне стране текст „Потпис директора” и место за потпис директора ВБА, а између текста „Датум издавања” и „Потпис директора” налази се кинеграм.


 


Члан 6.


Картица овлашћења службене легитимације овлашћеног службеног лица ВБА садржи: наслов „ОВЛАШЋЕЊЕ” и текст: „ИМАЛАЦ ОВЕ ЛЕГИТИМАЦИЈЕ ПРИМЕЊУЈЕ ОВЛАШЋЕЊА У ОКВИРУ НАДЛЕЖНОСТИ ПРОПИСАНИХ ЗАКОНОМ О ВОЈНОБЕЗБЕДНОСНОЈ АГЕНЦИЈИ И ВОЈНООБАВЕШТАЈНОЈ АГЕНЦИЈИ”, испод тога текст „Број значке:” и место за уписивање броја, а испод тога се налази кинеграм.


 


Члан 7.


Службена легитимација припадника ВБА који нема статус овлашћеног службеног лица је величине 85,5 mm х 54 mm и штампана је на пластичној картици.


На предњој страни службене легитимације припадника ВБА који нема статус овлашћеног службеног лица налaзи се на средини назив: „РЕПУБЛИКА СРБИЈА – МИНИСТАРСТВО ОДБРАНЕ”, испод тога „Војнобезбедносна агенција”, а испод тога „СЛУЖБЕНА ЛЕГИТИМАЦИЈА”, с леве стране је место за фотографију у боји, величине 25 mm х 30 mm, поред места за фотографију, на средини налази се текст: „Презиме” испод кога се уписује презиме, испод тога текст „Име” испод кога се уписује име, испод тога текст „ЈМБГ” испод кога се уписује јединствени матични број грађана, а с десне стране је знак ВБА у боји. У доњем делу, испод места за фотографију налази се текст „Серијски број” испод кога се уписује серијски број, у продужетку текст „Датум издавања:” испод кога се уписује датум, у продужетку текст „Потпис директора” испод кога је место за потпис. Између текста „Датум издавања:” и текста „Потпис директора” налази се кинеграм.


Образац службене легитимације припадника ВБА који нема статус овлашћеног службеног лица дат је у Прилогу 2, који је одштампан уз ову уредбу и чини њен саставни део.


 


Члан 8.


Службена легитимација овлашћеног службеног лица Војнообавештајне агенције (у даљем тексту: ВОА) састоји се од: идентификационе картице, величине 85 mm х 54 mm штампане на пластичној картици чија је подлога плаве боје са чипом, значке и дводелних кожних корица црне боје које су величине 215 mm х 80 mm. 



Образац службене легитимације овлашћеног службеног лица ВОА дат је у Прилогу 3, који је одштампан уз ову уредбу и чини њен саставни део.


На предњој страни корице, у горњем делу, техником сувог жига утиснут је назив: „РЕПУБЛИКА СРБИЈА”, испод тога „МИНИСТАРСТВО ОДБРАНЕ”, испод тога „ВОЈНООБАВЕШТАЈНА АГЕНЦИЈА”, на средини мали грб Републике Србије, а у доњем делу назив: „СЛУЖБЕНА ЛЕГИТИМАЦИЈА”. 



На унутрашњој страни кожних корица фиксирана је значка припадника ВОА, а у другом делу корица налази се отвор од провидне фолије, ширине 90 mm х 60 mm за идентификациону картицу. 



 


Члан 9.


На предњој страни идентификационе картице службене легитимације овлашћеног службеног лица ВОА, у горњем левом углу налази се застава Републике Србије, ширине 8 mm и дужине 12 mm, десно је назив црвеним словима: „РЕПУБЛИКА СРБИЈА”, испод тога „МИНИСТАРСТВО ОДБРАНЕ”, на средини је назив плавим словима: „ВОЈНООБАВЕШТАЈНА АГЕНЦИЈА”, испод назив црним словима: „СЛУЖБЕНА ЛЕГИТИМАЦИЈА”, а испод тога „ОВЛАШЋЕНОГ СЛУЖБЕНОГ ЛИЦА”, с леве стране је место за фотографију у боји, величине 25 mm х 30 mm, испод фотографије уписује се име и презиме лица, а с десне стране је знак ВОА у боји пречника 30 mm, на средини је место за одговарајући ниво заштите, испод кога се уписује идентификациони број.


На полеђини идентификационе картице службене легитимације овлашћеног службеног лица ВОА налази се текст: „ОВЛАШЋЕЊЕ”, а испод тога текст: „ИМАЛАЦ ОВЕ ЛЕГИТИМАЦИЈЕ ПРИМЕЊУЈЕ ОВЛАШЋЕЊА УТВРЂЕНА ЗАКОНОМ И ДРУГИМ ПРОПИСИМА КОЈЕ ПРИМЕЊУЈУ ОВЛАШЋЕНА СЛУЖБЕНА ЛИЦА ВОЈНООБАВЕШТАЈНЕ АГЕНЦИЈЕ.” Испод тога текста, лево је место за чип. У доњем делу, лево је место на којем се уписује датум издавања, испод тога серијски број, а у доњем делу десно је место за потпис директора ВОА.


 


Члан 10.


Службена легитимација припадника ВОА који нема статус овлашћеног службеног лица је величине 54 mm х 85 mm и штампана је на пластичној картици чија је подлога светло браон боје са чипом.


На предњој страни службене легитимације припадника ВОА који нема статус овлашћеног службеног лица, у горњем левом углу, налaзи се застава Републике Србије, ширине 8 mm и дужине 12 mm, десно је назив црвеним словима: „РЕПУБЛИКА СРБИЈА”, испод тога „МИНИСТАРСТВО ОДБРАНЕ”, испод тога је назив плавим словима: „ВОЈНООБАВЕШТАЈНА АГЕНЦИЈА”, а испод тога назив црним словима: „СЛУЖБЕНА ЛЕГИТИМАЦИЈА”. С леве стране је место за фотографију у боји величине 25 mm х 30 mm, испод фотографије уписује се име и презиме лица, на средини је место за одговарајући ниво заштите, испод кога се уписује идентификациони број, а с десне стране је знак ВОА у боји пречника 30 mm.


На полеђини, на средини лево налази се место за чип, у доњем делу лево је место на којем се уписује датум издавања, испод тога је серијски број, а у доњем делу десно је место за потпис директора ВОА.


Образац службене легитимације припадника ВОА који нема статус овлашћеног службеног лица дат је у Прилогу 4, који је одштампан уз ову уредбу и чини њен саставни део.


 


Члан 11.


Идентификациони број из чл. 9. и 10. ове уредбе који се налази на службеним легитимацијама служи за идентификацију службеног лица ВОА. 



Идентификациони број састоји се од четири цифре и одређује се у распону од 0001 до 9999.


Идентификациони број уписује се на образац службене легитимације, а исти број урезује се и на службену значку овлашћеног службеног лица.


Не могу се издати два истоветна идентификациона броја.


 


Члан 12.


Значка службене легитимације овлашћеног службеног лица ВОА израђена је на високополираној површини, елипсастог облика, величине 65 mm х 60 mm и има облик штита златно жуте боје. Штит је испресецан линијама које представљају мрежу земљине кугле са матираном позадином сребрне боје. Доњи део штита је уплетен у гнездо од ловоровог и храстовог лишћа, на који је положен мач. Полувенац и мач су обавијени у бојама српске тробојке. Горњи део штита је окружен ореолом на којем је утиснут полукружни назив: „ВОЈНООБАВЕШТАЈНА АГЕНЦИЈА” који је испуњен црном бојом. Изнад ових симбола, у централном делу кружног штита, доминира сова кобалтно плаве боје чије тело је прекривено мрежом шестоугаоних ћелија у облику саћа. Изнад полувенца је хромирана високополирана површина на којој је утиснут идентификациони број овлашћеног службеног лица. Цифре идентификационог броја су величине 3 mm и испуњене су црном бојом.


 


Члан 13.


О издатим службеним легитимацијама ВБА и ВОА воде јединствене евиденције.


Евиденције о издатим службеним легитимацијама садрже: редни број, име и презиме, идентификациони број, датум издавања, ЈМБГ, ознаку серије и серијски број, организациону јединицу у којој лице ради, радно место, фотографију, датум враћања службене легитимације и рубрику за напомене.


Уз евиденције о издатим службеним легитимацијама чувају се и потврде о издатим службеним легитимацијама, изјаве о изгубљеним и несталим службеним легитимацијама и записници о уништеним службеним легитимацијама. 



 


Члан 14.


Ако припадник ВБА, односно ВОА оштети, изгуби или на други начин остане без службене легитимације дужан је да о томе одмах писмено обавести руководиоца организационе јединице којој припада.


У случају оштећења службене легитимације овлашћеног службеног лица ВБА, односно ВОА замењује се оштећени део.


У случају оштећења службене легитимације припадника ВБА, односно ВОА који нема статус овлашћеног службеног лица издаје се нова службена легитимација са новим бројем.


У случају битне промене лика или промене имена и презимена овлашћеног службеног лица ВБА, односно ВОА замењује се идентификациона, односно пластична картица. 



У случају битне промене лика или промене имена и презимена припадника ВБА, односно ВОА који нема статус овлашћеног службеног лица издаје се нова службена легитимација са новим бројем.


У случају губитка службене легитимације припаднику ВБА, односно ВОА издаје се нова службена легитимација са новим бројем.


 


Члан 15.


Изгубљену или на други начин несталу службену легитимацију припадник ВБА, односно ВОА оглашава неважећом у „Службеном гласнику Републике Србије”.


 


Члан 16.


Припадник ВБА, односно ВОА обавезан је да врати службену легитимацију и значку у случају: престанка ангажовања у ВБА, односно ВОА; губитка статуса овлашћеног службеног лица; мировања права и обавеза из радног односа и по одлуци директора ВБА, односно директора ВОА.


 


Члан 17.


Издавање службених легитимација извршиће се у року од 90 дана од дана ступања на снагу ове уредбе.


 


Члан 18.


Даном ступања на снагу ове уредбе престаје да важи Уредба о службеним легитимацијама припадника Војнобезбедносне агенције Министарства одбране („Службени лист СЦГ”, број 10/04).


 


Члан 19.


Ова уредба ступа на снагу осмог дана од дана објављивања у „Службеном гласнику Републике Србије”.

 
 
05 број 110-5567/2010
У Београду, 29. јула 2010. године
Влада
Први потпредседник Владе –
заменик председника Владе,
Ивица Дачић, с.р.