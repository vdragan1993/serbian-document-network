На основу члана 220. став 1. тачка 1. а у вези са
чланом 75. став 3. Закона о тржишту хартија од вредности и других финансијских
инструмената („Службени гласник РС”, број 47/2006), 
Комисија за хартије од вредности доноси
 
 
ПРАВИЛНИК
о облику и садржини
заступничке изјаве
„Службени гласник РС“, број 100 од 10. новембра 2006.
 

 
Члан 1.
Овим правилником уређује се облик и садржина
заступничке изјаве и начин њеног достављања акционарима са правом гласа.
 
Члан 2.
Заступничка изјава је писани документ којим се позивају
акционари са правом гласа у скупштини акционарског друштва да дају пуномоћје
одређеном лицу предложеном у тој изјави ради заступања на редовној или
ванредној скупштини тог друштва.
Акционарско друштво је дужно да припреми образац
заступничке изјаве и да га, уз писани позив за седницу скупштине, достави свим
акционарима са правом гласа, у складу са овим правилником.
Саставни део заступничке изјаве је образац пуномоћја и
доставља се акционарима уз заступничку изјаву.
Заступничку изјаву доставља или организује достављање
председник управног одбора, управни одбор или друго лице које је овлашћено да
сазове скупштину.
 
Члан 3.
Захтев за одобрење заступничке изјаве Комисији за
хартије од вредности (у даљем тексту: Комисија) подноси акционарско друштво,
односно лице овлашћено за сазивање скупштине акционарског друштва, и то 20 дана
пре упућивања писаног позива за седницу скупштине акционара и заступничке
изјаве акционарима.
Писани позив за седницу скупштине се упућује сваком
акционару са правом гласа у роковима и на начин прописан законом којим се
уређују привредна друштва.
Захтев за одобрење заступничке изјаве садржи:
1) пословно име и седиште акционарског друштва;
2) дан одржавања скупштине акционара;
3) списак документације која се подноси уз захтев;
4) лично име, поштанска адреса и телефонски број особе
за контакт са Комисијом за хартије од вредности поводом тог захтева;
5) датум подношења захтева и потпис подносиоца захтева,
односно овлашћеног лица.
Уз захтев из става 3. овог члана се доставља:
1) заступничка изјава; 
2) образац пуномоћја;
3) копија решења о упису у Регистар привредних
субјеката Агенције за привредне регистре, акционарског друштва на које се
односи заступничка изјава;
4) копија личне идентификације, односно копија решења о
упису у Регистар привредних субјеката Агенције за привредне регистре, лица која
су предложена за пуномоћнике;
5) писмена сагласност лица које се предлаже за
пуномоћника;
6) одлука о сазивању скупштине;
7) доказ о уплати накнаде Комисији;
8) друга потребна документација којом се доказује
тачност података из заступничке изјаве.
Заступничка изјава се подноси на обрасцу заступничке
изјаве (Прилог 1) који је саставни део овог правилника.
Пуномоћје се подноси на обрасцу пуномоћја (Прилог 2)
који је саставни део овог правилника.
 
Члан 4.
Текст заступничке изјаве се израђује на српском језику
и штампа у једном од стандардних формата, на страницама формата А4.
Заступничку изјаву оверава и потписује лице овлашћено
за заступање подносиоца захтева, односно лице овлашћено за сазивање скупштине
акционарског друштва.
Подаци у заступничкој изјави и пуномоћју наводе се по
редоследу утврђеном у складу са овим правилником.
 
Члан 5.
Заступничка изјава мора садржати податке који
омогућавају акционарима да одлуче о томе да ли ће пуномоћје дати, о лицу коме
ће дати пуномоћје, о степену овлашћења које дају том лицу и друге битне податке
који се односе на остваривање права гласа акционара у скупштини акционара.
У заступничкој изјави се не могу давати подаци који
могу створити погрешну представу код акционара у погледу њиховог права да
гласају на скупштини акционарског друштва, да буду упознати са предлозима
одлука које та скупштина треба да донесе, да дају пуномоћје, одреде свог
пуномоћника по свом избору, нити се могу наводити други подаци којима се угрожава
остваривање права гласа акционара.
 
Члан 6.
Лица која се предлажу за пуномоћнике акционара у
заступничкој изјави могу бити запослени у акционарском друштву, као и друга
правна и физичка лица.
Пуномоћници акционара запослених у друштву не могу бити
чланови управног одбора, чланови извршног одбора и контролни акционари.
Ограничење из става 2. овог члана се односи и на
повезана лица у смислу закона којим се уређују привредна друштва.
 
Члан 7.
У заступничкој изјави мора бити наведено да ли је лице
које се предлаже за пуномоћника акционара у тој изјави предложила управа
акционарског друштва или акционар друштва.
У заступничкој изјави мора бити наведено право
акционара да уместо предложеног лица наведе као пуномоћника друго лице, као и
право да не одреди пуномоћника.
У заступничкој изјави мора бити наведен дан утврђења
акционара, који се одређује у складу са законом којим се уређују привредна
друштва.
 
Члан 8.
У заступничкој изјави акционари морају бити упознати са
дневним редом скупштине акционара и упозорени да у пуномоћју треба:
1) да одреде степен овлашћења пуномоћника и прецизирају
о којим одлукама предложеним за скупштину акционара пуномоћник може да гласа;
2) да дају упутство у погледу начина на који пуномоћник
треба да гласа по појединим предлозима одлука.
Изузетно од става 1. овог члана, заступничком изјавом
може се предвидети да пуномоћник може гласати и без упутства о начину гласања,
ако је у тој изјави јасно наведен начин на који ће пуномоћник по појединим
питањима гласати и дати образложење за такав начин гласања.
 
Члан 9.
У оквиру датих овлашћења, пуномоћник је дужан да
заступа интересе акционара са пажњом доброг привредника, односно доброг
домаћина, и у свему пазити на интересе акционара – даваоца пуномоћја.
Ако пуномоћје садржи упутства или налоге за остваривање
права гласа, пуномоћник је дужан да поступа по њима, а ако пуномоћје не садржи
упутство, пуномоћник остварује право гласа савесно и у најбољем интересу
акционара, а у складу са начином гласања наведеним у заступничкој изјави.
 
Члан 10.
Пуномоћје дато на основу заступничке изјаве важи само
за скупштину акционара на коју се та изјава односи и у њему се наводи скупштина
акционара за коју се даје пуномоћје.
Изузетно од става 1. овог члана, пуномоћје важи и за
поновљену седницу скупштине акционара, која је одложена због недостатка
кворума, времена или из других разлога.
 
Члан 11.
У заступничкој изјави мора се навести право акционара
да може по својој вољи сузити или опозвати дато пуномоћје, односно мора се
навести право акционара да може опозвати пуномоћје у било које време пре
гласања на седници скупштине писаним опозивом достављеним акционарском друштву
и пуномоћнику, или прећутно личним присуством и гласањем на скупштини
акционара.
 
Члан 12.
Комисија може наложити закључком подносиоцу захтева за
одобрење заступничке изјаве да поједине податке из те изјаве и из предлога
пуномоћја изостави ако такви подаци могу створити погрешну представу код
акционара у погледу остваривања њиховог права гласа. 
 
Члан 13.
Комисија решењем одобрава заступничку изјаву ако су у
њој и предлогу пуномоћја дати сви потребни подаци и ако су ти подаци у складу
са осталом достављеном документацијом.
 
Члан 14.
Даном почетка примене овог правилника престаје да важи
Правилник о садржини и форми заступничке изјаве („Службени гласник РС”, број
102/2003).
Овај правилник ступа на снагу наредног дана од дана
објављивања у „Службеном гласнику Републике Србије”, а примењује се почетком
примене Закона о тржишту хартија од вредности и других финансијских
инструмената („Службени гласник РС”, број 47/06).
 
Број
2/0-02-501/14-06
У Београду, 10.
новембра 2006. године
Председник Комисије,

Милко Штимац, с.р.
 
 
 
Прилог 1
 
ОБРАЗАЦ ЗАСТУПНИЧКЕ
ИЗЈАВЕ
 
1. ОСНОВНИ ПОДАЦИ
1.1. Навести пословно име и седиште акционарског
друштва 
1.2. Навести датум, време и место одржавања седнице
скупштине акционара
1.3. Навести дан утврђења акционара
1.4. Навести начин на који се заступничка изјава и
пуномоћје упућују акционарима
2. ПРАВА АКЦИОНАРА У ПОГЛЕДУ ДАВАЊА И ОПОЗИВА ПУНОМОЋЈА
2.1. Навести место, адресу и начин предаје пуномоћја
2.2. Навести лично име лица овлашћеног за пријем
пуномоћја
2.3. Навести рок до кога се предају пуномоћја
2.4. Навести право акционара који је дао пуномоћје да
га може опозвати у било које време пре гласања на седници скупштине писаним
опозивом достављеним акционарском друштву и пуномоћнику или прећутно личним
присуством и гласањем на скупштини акционара
3. ПОДАЦИ О УПРАВНОМ ОДБОРУ
3.1. Навести лично име и кратку биографију чланова
управног одбора акционарског друштва
4. ПОДАЦИ О ПРЕДЛОЖЕНИМ ПУНОМОЋНИЦИМА 
4.1. Навести да ли су пуномоћници предложени од стране
управе или акционара
4.2. Уколико су пуномоћници предложени од стране управе
друштва, навести да ли је поводом таквог предлога пуномоћника неко од чланова
управе изразио неслагање, навести његово лично име и разлоге неслагања
4.3. Навести лично име, ЈМБГ, пребивалиште, тренутно
запослење и кратку биографију лица која су предложена за пуномоћнике
4.4. Навести да ли су лица предложена за пуномоћнике
чланови управног одбора, чланови извршног одбора (уколико га друштво има) или
контролни акционари друштва на које се заступничка изјава односи и повезаних
лица са тим друштвом
4.5. Уколико су предложени пуномоћници чланови управног
одбора, извршног одбора или контролни акционари друштва на које се заступничка
изјава односи, или повезаних лица са тим друштвом, навести њихова имена и
положај и навести да та лица не могу бити пуномоћници за акционаре запослене у
друштву
4.6. Навести право акционара да уместо предложеног лица
одреди за пуномоћника друго лице, као и право да не одреди пуномоћника
5. ИНТЕРЕС ЗА ДОНОШЕЊЕ ОДЛУКА ДРУШТВА
Навести да ли лице које је сазвало скупштину (управни
одбор или друго лице овлашћено за сазивање скупштине друштва) има посебан
интерес у вези одлуке о којој треба да се одлучује на скупштини акционара,
навести ту одлуку и дефинисати интерес.
6. АКЦИЈЕ СА ПРАВОМ ГЛАСА
6.1. Навести укупан број, ЦФИ код и ИСИН број свих
издатих акција друштва
6.2. Навести укупан број обичних акција, број
сопствених акција и преференцијалне акције по класама
6.3. Навести број и проценат учешћа Акцијског фонда,
ПИО фонда, резервисаног друштвеног капитала у укупном броју издатих обичних
акција
6.4. Навести број акција са правом гласа на које се
заступничка изјава односи
6.5. Навести минималан број гласова потребан за учешће
на скупштини друштва, уколико је одређен оснивачким актом или статутом друштва
6.6. Навести пословно име и седиште, односно лично име
лица која поседују 10% и више акција са правом гласа друштва и навести број
акција које поседују у апсолутном и процентуалном износу
7. ОДЛУКЕ КОЈЕ СКУПШТИНА ДОНОСИ
7.1. Навести одлуке чије је доношење предложено дневним
редом за скупштину друштва
8. ИЗБОР ЧЛАНОВА УПРАВНОГ ОДБОРА И ПРЕДСЕДНИКА И
ЧЛАНОВА НАДЗОРНОГ ОДБОРА
Ако се одлука коју друштво треба да донесе односи на
избор чланова управног одбора, односно председника и чланова надзорног одбора,
навести:
8.1. Лично име и радну биографију предложених лица, са
назнаком органа за чији су избор предложени
8.2. Ако се ради о лицима која се предлажу за избор
независних чланова управног одбора, односно за председника и чланове надзорног
одбора, дати изјаву да предложена лица испуњавају услове из члана 310. став 3.
Закона о привредним друштвима
8.3. Уколико се се ради о лицима која се предлажу за понован
избор, потребно је навести следеће податке:
8.3.1. висина накнаде за рад по основу чланства у
управном одбору у претходном мандату
8.3.2. посебне накнаде, бонуси и друга посебна права
тих лица према друштву
8.3.3. задуженост тих лица према друштву (износ, време
настанка и трајања задужености, основ задужености – као што су кредити, издате
гаранције или јемства и сл.)
9. ИНСТРУКЦИЈЕ ЗА ГЛАСАЊЕ
9.1. Упозорити акционаре да у пуномоћју треба:
9.1.1. да одреде степен овлашћења пуномоћника и
прецизирају о којим одлукама предложеним за скупштину акционара пуномоћник може
да гласа
9.1.2. да дају упутство у погледу начина на који
пуномоћник треба да гласа (за, против или уздржан) по појединим предлозима
одлука
9.2. Упозорити акционаре да изузетно од тачке 9.1. овог
позива, пуномоћник може гласати и без давања упутства о начину гласања. У том
случају, поред овог упозорења, треба навести начин на који ће пуномоћник
гласати и дати образложење за такав начин гласања
8.3. Ако предмет разматрања на скупштини акционара није
везан за доношење одлуке, навести став пуномоћника по том питању
Датум подношења захтева и потпис и печат овлашћеног
лица.
 
 
 
 
Прилог 2
 
ОБРАЗАЦ ПУНОМОЋЈА
 
 
ПУНОМОЋЈЕ
 
за гласање на скупштини акционара (пословно име и
седиште друштва) сазваној за: (датум и време одржавања скупштине друштва)
године у (место одржавања седнице друштва)
(ако је акционар физичко лице)
(Лично име и пребивалиште акционара), (ЈМБГ или број
личне карте)
(број рачуна хартија од вредности и/или место где се
води) 
(ако је акционар правно лице)
као овлашћени заступник (пословно име, седиште и
матични број)
(број рачуна хартија од вредности и/или место где се
воде акције)
 
овлашћујем: (име и презиме/пословно име и седиште
пуномоћника, (ЈМБГ/МБ) да у моје име врши право гласа садржано у акцијама
(пословно име и седиште друштва издаваоца) (број, врста, ЦФИ код и ИСИН број
акција за које се даје пуномоћје) на скупштини акционара по следећим тачкама
дневног реда:
1.______________________________
ЗА ПРОТИВ УЗДРЖАН
2.______________________________
ЗА ПРОТИВ УЗДРЖАН
3.______________________________
ЗА ПРОТИВ УЗДРЖАН
 
*
Уколико је на дневном реду скупштине избор за чланове управног или председника
и чланова надзорног одбора, на пуномоћју је потребно навести лично име сваког
кандидата и назив органа у који се бира
Ово
пуномоћје важи само за горе наведену седницу скупштине.
Акционар
може у свако време опозвати ово пуномоћје.
 
Потпис
лица које даје пуномоћје___________
Датум
давања пуномоћја____________године
Место___________