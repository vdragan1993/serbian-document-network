На основу члана 163. став 6. Закона о ауторском и
сродним правима („Службени лист СЦГ”, број 61/04), 
Управни одбор Организације за колективно остваривање
права глумаца (ПРАГУС) доноси
 
 
ТАРИФУ
накнада
које корисницима интерпретације наплаћује Организација за колективно
остваривање права глумаца (ПРАГУС)
„Службени
гласник РС“, број 30 од 28. априла 2009.
 
 
Члан
1.
Поједини изрази употребљени у Тарифи имају следећа
значења:
ИНТЕРПРЕТАТОР, у смислу закона, јесте физичко лице
које се лично ангажује на интерпретацији дела (музичар, глумац, играч, пантомимичар,
певач, диригент).
ИНТЕРПРЕТАЦИЈА, у смислу закона, јесте духовно добро
које настаје личним ангажовањем ИНТЕРПРЕТАТОРА (глумац, пантомимичар, играч) приликом
звучног, односно визуелног или звучно-визуелног саопштавања ауторског дела.
ИНТЕРПРЕТАТОР, у смислу ове тарифе, сматра се физичко
лице чија је ИНТЕРПРЕТАЦИЈА (глумац, пантомимичар, играч) предмет заштите ове тарифе.

Под ИНТЕРПРЕТАЦИЈОМ се, у смислу ове тарифе, сматра
ИНТЕРПРЕТАЦИЈА (глумац, пантомимичар, играч) снимљена звучно или звучно-визуелно
на аналогни, односно дигитални начин, аудио, видео, ТВ, филмском техником и поступком
или комбинацијом тих поступака и техника. 
 Право ИНТЕРПРЕТАТОРА на снимљену
ИНТЕРПРЕТАЦИЈУ није ни на који начин ограничено уграђивањем фонограма у видеограм.
Репертоар ПРАГУС-а (у даљем тексту: РЕПЕРТОАР) чине
ИНТЕРПРЕТАЦИЈЕ:
1) домаћих ИНТЕРПРЕТАТОРА, носилаца сродних права,
и њихових наследника који су уговором уступили своја права ПРАГУС-у, у складу са
чланом 150. Закона о ауторском и сродним правима (у даљем таксту: Закон);
2) домаћих ИНТЕРПРЕТАТОРА, носилаца сродних права,
и њихових наследника, чија права ПРАГУС остварује и штити у складу са чланом
167. Закона;
3) страних ИНТЕРПРЕТАТОРА, носилаца сродних права,
и њихових наследника чија права остварује и штити ПРАГУС на основу билатералних
уговора у складу са чланом 171. Закона.
КОРИСНИК је правно или физичко лице које на територији
Републике Србије обављајући своју основну или допунску делатност користи репертоар
ПРАГУС-а.
Уговор је споразум који закључују ПРАГУС и КОРИСНИК
о уступању права коришћења ИНТЕРПРЕТАЦИЈЕ са репертоара, а којим су ближе регулисани
услови коришћења репертоара, висина и начин плаћања накнаде и права и обавезе корисника.
Непостојање уговора са ПРАГУС-ом не ослобађа корисника
обавезе да плаћа накнаду и испуњава остале обавезе прописане Законом и овом тарифом.
Корисници репертоара дужни су:
1) да код коришћења искључивих права интерпретатора
прибаве дозволу за коришћење предмета заштите са репертоара ПРАГУС-а;
2) да редовно обавештавају ПРАГУС о свим чињеницама
које су релевантне за обрачун накнаде која се плаћа према тарифи;
3) да у случају спора између ПРАГУС-а и корисника
око висине накнаде, корисник плаћа ПРАГУС-у тарифом предвиђени износ у посебан фонд,
који се не расподељује носиоцима права до правоснажног окончања спора. 
Обавеза плаћања накнаде, за коришћење репертоара ПРАГУС-а,
може бити директна или индиректна, у зависности од начина коришћења репертоара ПРАГУС-а,
а у складу са одредбама Закона о ауторском и сродним правима. 
 
Члан
2.
Ова тарифа одређује висину и начин наплате накнада
за различите начине коришћења интерпретација из репертоара ПРАГУС-а. Репертоар ПРАГУС-а
чине све интерпретације које су снимљене на комерцијалне фонограме и све интерпретације
снимљене на видеограме и које су заштићене у складу са одредбама Закона о ауторском
и сродним правима (у даљем тексту: ЗАСП), међународним конвенцијама и уговорима
ПРАГУС-а са носиоцима права.
Накнада се плаћа за следеће видове коришћења репертоара
ПРАГУС-а:
– емитовање и јавно саопштавање интерпретација из
репертоара ПРАГУС-а које су снимљене на издати носач звука, без обзира на начин
емитовања (путем аналогних и дигиталних радио и ТВ станица, сателита и других телекомуникационих
система, интернета и сл.);
– интерактивно чињење доступним јавности интерпретација
из репертоара ПРАГУС-а дефинисаног у ставу 1. овог члана, и саопштавање јавности
путем интерактивног давања репертоара ПРАГУС-а на располагање јавности;
– давање у закуп примерака своје интерпретације снимљене
на носаче звука и/или звука и слике;
– посебна накнада од увоза, односно продаје празних
носача звука, односно звука и слике и техничких уређаја подобних за умножавање за
приватне некомерцијалне намене.
 
Члан
3.
ПРАГУС ће са сваким заинтересованим корисником, под
равноправним и примереним условима закључити уговор о уступању права и плаћању накнаде
у вези искоришћавања предмета заштите из његовог репертоара.
Корисници су у складу са одредбама ЗАСП-а обавезни
да плаћају накнаду за коришћење предмета заштите из репертоара ПРАГУС-а и достављају
податке о предмету заштите и обиму искоришћавања.
Корисници који нису закључили одговарајући уговор
о коришћењу предмета заштите из репертоара ПРАГУС-а, дужни су да плате накнаду према
одредбама ове тарифе у складу са одредбама члана 172. ЗАСП-а.
 
Члан
4.
Сваки корисник је дужан да достави податке од значаја
за утврђивање износа накнада. Подаци морају бити достављени у форми и на начин који
омогућава неспорно утврђивање основе за обрачун накнаде, према тарифи која је утврђена
за одговарајућу врсту коришћења репертоара ПРАГУС-а.
Уколико корисник непажњом или намерно изврши повреду
имовинског права, ПРАГУС ће у складу са одредбама члана 178. ЗАСП поднети тужбу
и захтевати накнаду до троструког износа уобичајене накнаде коју би применио за
конкретни облик коришћења предмета заштите, да је то коришћење било законито.
 
Члан
5.
Накнаде за коришћење репертоара ПРАГУС-а одређују
се у зависности од начина коришћења предмета заштите, и то:
1. применом одговарајућих процента од укупног прихода
који корисник остварује обављајући делатност у оквиру које и/или у вези са којом
користи предмете заштите из репертоара ПРАГУС-а. Под укупним приходом се подразумева
приход који корисник остварује по свим основама (претплата, субвенције или друга
средства од државних или локалних органа, маркетинг, спонзорства, итд.) без икаквих
умањења;
2. применом одговарајућег процента од трошкова који
су потребни за обављање делатности у оквиру које и/или у вези са којом користи предмете
заштите из репертоара ПРАГУС-а уколико корисник не остварује приход;
3. ако се приходи, односно трошкови корисника не могу
поуздано утврдити, или је утврђивање прихода, односно трошкова или сразмерности
тарифног износа приходима неразумно тешко, тарифа ће се одредити у паушалном износу.

Начин обрачуна и висина накнаде за свако коришћење
предмета заштите из репертоара ПРАГУС-а утврђен је и одређен у одговарајућој тарифној
класи и тарифном броју.
 
Члан
6.
Накнада се плаћа месечно на основу рачуна ПРАГУС-а.
Уколико се накнада плаћа у тачно одређеном паушалном износу, корисник може прихватити
плаћање унапред за одређени временски период (тромесечно, шестомесечно, годишње).
Свако коришћење репертоара ПРАГУС-а обавезује корисника
да плати интерпретаторску накнаду и испуни све друге обавезе прописане законом и
овом тарифом, независно од тога да ли је закључио уговор са ПРАГУС-ом и добио претходну
дозволу за коришћење репертоара ПРАГУС-а.
За извршење финансијских обавеза које су последица
одговарајућег коришћења репертоара ПРАГУС-а, су, зависно од врсте коришћења солидарно
одговорни:
– организатор, власник, држалац и закупац простора
у коме се искоришћава репертоар ПРАГУС-а;
– провајдер садржаја, сервис провајдер (власник интерактивне
мреже, мобилне мреже, интернет провајдер и сл.), односно лица која својим непосредним
или посредним деловањем чине репертоар ПРАГУС-а доступним јавности. 
 
Члан
7.
Корисник је дужан да пријави ПРАГУС-у свако коришћење
репертоара ПРАГУС-а, у писменој форми, путем редовне или електронске поште, у року
од 15 дана од почетка коришћења.
Уколико корисник не пријави коришћење репертоара ПРАГУС-а
у предвиђеном року, овлашћени заступник ПРАГУС-а утврдиће коришћење и елементе релевантне
за обрачун интерпретаторске накнаде. Овлашћени заступник ПРАГУС-а дужан је да о
томе сачини одговарајући записник.
 
Члан
8.
Износи паушала и минималне накнаде изражени су у бодовима.
Вредност бода износи 3 динара.
 
Члан
9.
Корисник је дужан да накнаду плати у року од 8 дана
од дана пријема рачуна.
 
Члан
10.
Корисницима који сами пријаве, односно потпишу уговор
за коришћење репертоара ПРАГУС-а и правовремено плате своје обавезе биће признат
попуст у висини до 30%.
 
Члан
11.
Износи накнада у Тарифи су исказани без пореза на
додату вредност и усклађују се са индексом раста цена на мало, према званично објављеним
подацима органа надлежног за послове статистике.
 
Члан
12.
Корисник који повремено користи репертоар дужан је
да ПРАГУС-у доставља податке о приходу, односно трошку у року од 15 дана од дана
коришћења репертоара ПРАГУС-а.
 
Члан
13.
Корисници из Тарифне класе 1. су дужни да у писменом
облику достављају ПРАГУС-у, посредним или непосредним путем, податке о коришћеном
репертоару са називима и трајањем дела, именима интерпретатора и то најкасније до
15. у месецу за претходни месец.
Достављени извештаји служе као критеријум за расподелу
прикупљених накнада.
 
Члан
14.
Коришћење репертоара се не наплаћује када се репертоар
користи у сврху извођења наставе.
 
Члан
15.
Према начину коришћења репертоара утврђују се следеће
тарифне класе:
Тарифна класа 1 – Емитовање и јавно саопштавање
Тарифна класа 2 – Кабловско реемитовање
Тарифна класа 3 – Интерактивно чињење репертоара доступним
јавности
Тарифна класа 4 – Давање у закуп 
Тарифна класа 5 – Посебна накнада  
 
ТАРИФНА
КЛАСА 1
 
Емитовање
и јавно саопштавање
 
Накнада за емитовање интерпретације и јавно саопштавање
интерпретације са издатог снимка на носачу звука,у складу са чланом 115. ЗАСП-а,
наплаћује се на начин предвиђен чланом 125. став 2. Закона о ауторским и сродним
правима.
 
 
ТАРИФНА
КЛАСА 2
 
Кабловско
реемитовање
 
Накнада се плаћа на следећи начин:
0,19 бода – 0,57 дин. месечно по домаћинству за реемитовање
до 10 радио и ТВ канала
0,38 бода – 1,14 дин. месечно по домаћинству за реемитовање
до 20 радио и ТВ канала
0,57 бода – 1,71 дин. месечно по домаћинству за реемитовање
до 30 радио и ТВ канала
0,76 бода – 2,28 дин. месечно по домаћинству за реемитовање
до 40 радио и ТВ канала
0,95 бода – 2,85 дин. месечно по домаћинству за реемитовање
до 50 радио и ТВ канала
0,013 бода – 0,039 дин. месечно по домаћинству за
сваки додатни канал
Корисник је дужан да ПРАГУС-у достави податке о броју
прикључака (домаћинстава) и броју канала до првог у месецу за претходни месец.
Ако корисник не достави податке у предвиђеном року,
накнада се обрачунава према извештају или доступним подацима надлежног органа који
води евиденцију о подацима који су од значаја за утврђивање износа накнаде (члан
150. став 5. ЗАСП-а).
 
 
ТАРИФНА
КЛАСА 3
 
Интерактивно
чињење репертоара доступним јавности
Интерактивно чињење интерпретације доступним јавности
обухвата омогућавање крајњем кориснику приступ репертоару ПРАГУС-а на изабрани начин,
у обиму који он одреди и у изабрано време. 
Приступ интерпретацији подразумева:
– пренос у току емитовања или на захтев појединца,
без могућности бележења интерпретације (снимања на тврди диск, мобилни телефон и
сл.) и/или снимање одабране интерпретације на одговарајући носач звука или носач
звука и слике.
За плаћање интерпретаторске накнаде и испуњавање других
обавеза утврђених законом и овом тарифом солидарно су одговорни:
– понуђач услуга (сервис провајдер), власници интерактивних
мрежа (мобилних или интернет мрежа), понуђачи садржаја, односно лица која садржаје
са репертоаром ПРАГУС-а чине доступним јавности и на њих могу утицати.
Накнада се плаћа у износу од 2% од укупног прихода
корисника. Корисник је дужан да једном месечно, до 15. у месецу, достави ПРАГУС-у
извештај о оствареном приходу у претходном месецу. Корисник је дужан да једном месечно,
до 15. у месецу, достави ПРАГУС-у листу коришћених интерпретација у форми коју одреди
ПРАГУС.
За сваки нови вид интерактивног чињења репертоара
ПРАГУС-а доступним јавности или нови начин употребе који није обухваћен овом тарифом,
ПРАГУС ће издавати посебне дозволе, у складу са Законом о ауторском и сродним правима.
 
 
ТАРИФНА
КЛАСА 4
 
Давање
у закуп примерака интерпретације
Накнада се плаћа за коришћење репертоара ПРАГУС-а
снимљеног на одговарајућем носачу звука и слике у износу од 2% од прихода оствареног
по издатом примерку.
Корисник је дужан да достави податке о приходу, до
15. у месецу за претходни месец.
Ако корисник не достави податке о приходу у предвиђеном
року, накнада се обрачунава у износу од 4 бода по могућем броју изнајмљених видеограма
који утврђује ПРАГУС.
 
 
ТАРИФНА
КЛАСА 5
 
Посебна
накнада
 
Посебну накнаду од увоза, односно продаје нових техничких
уређаја и неснимљених (празних) носача звука и/или звука и слике који су подобни
за умножавање интерпретације за личне и некомерцијалне потребе у својству солидарних
дужника плаћају увозник или произвођач и продавац техничких уређаја, односно носача
звука. Накнада за уређаје који су подобни за умножавање фонограма и/или видеограма
плаћа се месечно у износу 1% од увозне цене – цена по фактури ино-добављача или
произвођача.
Накнада за неснимљене (празне) носаче звука и/или
звука и слике плаћа се месечно, у износу од 3% од увозне или производне цене по
фактури ино-добављача или произвођача. Корисник који се бави увозом или производњом
уређаја погодних за умножавање фонограма и/или видеограма, односно неснимљених
(празних) носача звука и/или звука и слике, дужан је да доставља извештаје о увозу
до петог у месецу за претходни месец.
Ако корисник не достави податке у предвиђеном року,
накнада се обрачунава према извештају надлежног органа који води евиденцију о подацима
који су од значаја за утврђивање износа накнаде ( члан 150. став 5. Закона), и то:
1. 160 бодова по уређају;
2. 0.5 бода по неснимљеном носачу звука или слике.
 
 
ЗАВРШНЕ
ОДРЕДБЕ
 
Члан
16.
Тумачење одредби ове тарифе даје Управни одбор ПРАГУС-а.
 
Члан
17.
Даном ступања на снагу ове тарифе престаје да важи
Тарифа накнада коју корисницима наплаћује Организација за колективно остваривање
права глумаца ПРАГУС од 10. јуна 2007. године.
 
Члан
18.
Ова тарифа накнада ступа на снагу наредног дана од
датума објављивања у „Службеном гласнику Републике Србије“.
 
Председник

Управног
одбора ПРАГУС-а,

Раде Марковић,
с.р.