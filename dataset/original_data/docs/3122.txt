ЗАКОН
о регулисању односа Републике Србије и дужника – корисника јавних средстава, за преузете обавезе по иностраним кредитима, односно зајмовима

"Службени гласник РС", број 88 од 24. 
	новембра 2011.
 
 
Члан 1.
Овим законом уређују се односи Републике Србије и дужника – правних лица, односно њихових правних следбеника који су корисници јавних средстава, по основу преузетих иностраних кредита, односно зајмова. 
	
Дужници из става 1. овог члана ступили су у обавезу према Републици Србији по основу коришћених кредита, односно зајмова Међународне банке за обнову и развој, из средстава Париског и Лондонског клуба, Европске инвестиционе банке, Банке за развој Савета Европе и других иностраних поверилаца, а према којима је обавезу преузела Република Србија.
 
Члан 2.
Дужници – правна лица, односно њихови правни следбеници из члана 1. овог закона са седиштем на територији Републике Србије, ослобађају се обавеза према Републици Србији по основу кредита, односно зајмова из члана 1. овог закона, са стањем на дан 31. мај 2011. године, и то:
1) Акционарско друштво „Железнице Србије” Београд, у укупном износу од 181.802.993,49 евра и 15.146.505,81 америчких долара;
2) Јавно предузеће „Путеви Србије” Београд, у укупном износу од 43.337.755,36 америчких долара и 464.844.094,23 евра;
3) Клинички центар Србије, у укупном износу од 3.173.106,19 евра;
4) Клиничко-болнички центар „Земун”, у укупном износу од 1.902.789,79 евра;
5) Савезна јавна установа Радио-Југославија, у укупном износу од 3.130.191,85 евра и 627.341,10 швајцарских франака;
6) Фонд за развој Републике Србије, у укупном износу од 320.943,28 америчких долара;
7) Универзитет у Новом Саду – Грађевински факултет Суботица, у укупном износу од 235.243,06 америчких долара. 
	
 
Члан 3.
Ослобађање од обавеза из члана 2. овог закона односи се и на камате које је Република Србија платила или ће платити иностраним повериоцима, као и на остале трошкове зајма. 
	
 
Члан 4.
Овај закон ступа на снагу осмог дана од дана објављивања у „Службеном гласнику Републике Србије”.