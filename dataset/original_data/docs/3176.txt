ЗАКОН 


о задужењу 

Србије и 

Црне 

Горе код 

Европске 
заједнице (до 25.000.000 евра)

"Службени лист СЦГ", број 20 од 12. маја 2006.

 

 

Члан 1

Србија и Црна Гора задужује се у износу до 25.000.000 евра, код
Европске заједнице, ради обезбеђења финансијске подршке програму економске
стабилизације и реформи, односно подршке платном билансу и јачању девизних
резерви. 

 

Члан 2

Задужење из члана 1. овог закона извршава се на основу Споразума о
зајму између Србије и Црне Горе, као зајмопримца, Народне банке Србије, као
заступника зајмопримца, и Европске заједнице, као зајмодавца до 25.000.000 евра
(у даљем тексту: Споразум о зајму). 

 

Члан 3

Србија и Црна Гора обавезује се да отвори и одржава депозитни
рачун у еврима код Народне банке Србије, са искључивом наменом коришћења
средстава зајма из члана 1. овог закона за потребе корисника зајма, Републике
Србије и Републике Црне Горе. 

 

Члан 4

Република Србија и Република Црна Гора се обавезују да, у року од
30 дана од дана ступања на снагу овог закона, издају контрагаранције којима ће
гарантовати уредну отплату зајма, сразмерно њиховим припадајућим обавезама. 


 

Члан 5

Ради измиривања обавеза из овог закона, Република Србија и
Република Црна Гора су дужне да обезбеђују средства за уредну отплату обавеза
утврђених Споразумом о зајму из члана 2. овог закона.

Средства из става 1. овог члана Република Србија и Република Црна
Гора преносе на посебан рачун Србије и Црне Горе код Народне банке Србије, са
искључивом наменом отплате обавеза утврђених Споразумом о зајму из члана 2.
овог закона. 

 

Члан 6

Србија и Црна Гора измириваће обавезе према Европској заједници
средствима из члана 5. овог закона, а под условима и роковима утврђеним
Споразумом о зајму из члана 2. овог закона. 

 

Члан 7

Народна банка Србије наплаћује од Републике Србије и Републике
Црне Горе трошкове за трансфер средстава за отплату обавеза Европској
заједници, као и провизију за услуге које пружа у смислу овог закона.

Курсне разлике које могу настати у вези са измиривањем обавеза из
овог закона сносе Република Србија и Република Црна Гора. 

 

Члан 8

Овај закон
ступа на снагу наредног дана од дана објављивања у "Службеном листу
СЦГ".