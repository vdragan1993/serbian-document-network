На основу члана 123. тачка 3. Устава Републике Србије, а у вези са чланом 4.
ст. 5. и 6. и чл. 12, 38. и 41. Закона о садном материјалу воћака, винове лозе
и хмеља („Службени гласник РС”, број 18/05), 

Влада доноси 
 
УРЕДБУ 
о признавању матичних стабала, чокота и
жбунова воћака, винове лозе и хмеља 
 „Службени гласник РС“, број 53 од 17.
јула 2009.
 
 
I. УВОДНА ОДРЕДБА 
Члан 1.

       Овом уредбом
уређују се услови и начин признавања матичних стабала, чокота и жбунова воћака,
винове лозе и хмеља (у даљем тексту: матични засад), као и садница насталих
спајањем подлоге и племке (у даљем тексту: калемљење). 

Матични засад из става 1. овог члана служи за производњу стандардног садног
материјала који је у промету означен сертификатом наранџасте боје и посебном
ознаком С-А.
 

II. ПРИЗНАВАЊЕ МАТИЧНИХ ЗАСАДА 
Члан 2.

       За
производњу стандардног садног материјала који је у промету означен сертификатом
наранџасте боје и посебном ознаком С-А може да се користи матични засад који
има уверење о признатим матичним стаблима издато од стране министарства
надлежног за послове пољопривреде (у даљем тексту: Министарство) у складу са
одредбама Закона о семену и садном материјалу („Службени гласник РС”, бр.
54/93, 35/94, 43/94 – исправка, 135/04 – др. закон, 18/05 – др. закон, 45/05 –
др. закон и 101/05 – др. закон), односно који је пријављен за одабирање и
уматичење у 2005. години и ако има: 

1) документ о установљавању књиге матичних стабала, жбунова и засада са скицом из
књиге матичних стабала, жбунова и засада; 

2) уверење о чистоти сорте садног материјала или уверење о здравственом стању
садног материјала. 

Матични засад воћака из става 1. овог члана не може бити део производног
засада, нити орезан као производно стабло или жбун. 

Матични засад винове лозе из става 1. овог члана може бити део производног
засада и мора бити јасно обележен и чинити јасне целине у односу на производни
део засада. 
 
Члан 3.

       Изузетно од
члана 2. став 1. ове уредбе, за производњу стандардног садног материјала који
је у промету означен сертификатом наранџасте боје и посебном ознаком С-А могу
се користити: 

1) стабла и жбунови појединих биљних врста познатог порекла за које не постоји
ЕРРО сертификациона шема (актинидија, кестен, рогач, дрен, јапанска јабука,
јапанска мушмула, смоква, орах, мушмула, дуд, маслина, права тршља, нар, зова,
оскоруша и жужула); 

2) стабла, чокоти и жбунови појединих сорти и подлога уписаних у Регистар сорти
воћака, винове лозе, хмеља и подлога као новостворене домаће, домаће или
одомаћене (велике употребне и производне вредности), познатог порекла, биљних
врста за које нису имплементиране ЕРРО сертификационе шеме, односно не постоји
довољна количина сертификованог материјала (предосновне, основне и
сертификоване категорије) на домаћем или/и иностраном тржишту. 

Министар утврђује списак сорти и подлога из става 1. тачка 2) овог члана. 
 
Члан 4.

       За матичне
засаде и садни материјал из чл. 2. и 3. ове уредбе, примењују се одредбе члана
12. Закона о садном материјалу воћака, винове лозе и хмеља, одредбе Правилника
о начину и поступку производње садног материјала воћака, винове лозе и хмеља
(„Службени гласник РС”, бр. 40/06, 58/06 и 51/09), као и прописи којима се
уређује здравље биља.
 

	 
III. ПРИЗНАВАЊЕ САДНИЦА НАСТАЛИХ КАЛЕМЉЕЊЕМ 
Члан 5.

       Саднице које
су настале калемљењем сврставају се у једну од категорија употребљеног
репродукционог садног материјала. 

Ако се за добијање садница калемљењем користе различите категорије
репродукционог садног материјала, саднице се сврставају у нижу категорију
употребљеног материјала.

 


IV. ЗАВРШНЕ ОДРЕДБЕ 
Члан 6.

       Даном
ступања на снагу ове уредбе престаје да важи Уредба о признавању матичних
стабала, чокота и жбунова воћака, винове лозе и хмеља („Службени гласник РС”,
број 51/06). 
 
Члан 7.

       Спровођење
ове уредбе надзире Министарство. 
 
Члан 8.

       Ова уредба
ступа на снагу осмог дана од дана објављивања у „Службеном гласнику Републике
Србије”.   


   05 број
110-4498/2009 
  
У Београду, 16. јула 2009. године 
  
Влада 
  
Први потпредседник Владе – 
  
заменик председника Владе, 
  
Ивица Дачић, с.р.