На основу члана 122. став 2. тачка 2) Закона о државном
премеру и катастру и уписима права на непокретностима („Службени гласник РС”, бр.
83/92, 53/93, 67/93, 48/94, 12/96, 15/96, 34/2001 и 25/2002),

Министар урбанизма и грађевина доноси

 

 

ПРАВИЛНИК


о садржини, начину, условима, надзору и контроли вршења геодетских радова у 
инжењерско-техничким областима

„Службени гласник
РС“, број 59
од
19. септембра 2002.

 

 

I. УВОДНЕ ОДРЕДБЕ

 

Члан 1.

Овим правилником уређује се садржина, начин, услови, надзор
и контрола вршења геодетских радова у инжењерско-техничким областима, у складу са
Законом о државном премеру и катастру и уписима права на непокретностима – „Службени
гласник РС”, бр. 83/92, 53/93, 67/93, 48/94, 12/96, 15/96, 34/2001 и 25/2002 –

(у даљем тексту: Закон).

Инжењерско-техничким областима сматрају се следеће области:
грађевинарство и архитектура, машинство и бродоградња, рударство и енергетика, пољопривреда
и шумарство.

Геодетским радовима у инжењерско-техничким областима сматрају
се сви геодетски радови у оквиру претходних радова, у току израде пројектне документације,
реализације пројеката, као и радови током експлоатације и одржавања објеката.

 

Члан 2.

Геодетски радови у инжењерско-техничким областима из члана
1. став 3. овог правилника јесу:

1) припрема и израда геодетских подлога за потребе разних
инжењерских пројеката;

2) геодетски радови у току реализације пројекта;

3) снимање изведеног стања;

4) испитивање стабилности тла и деформације објеката.

 

Члан 3.

Геодетским подлогама из члана 2. тачка 1) овог правилника
сматрају се:

1) топографски или катастарско-топографски планови у аналогном,
односно дигиталном облику;

2) планови посебних размера за инжењерска пројектовања
(1:50, 1:100, 1:200, 1:250 и др.) захтеваног садржаја, у аналогном или дигиталном
облику;

3) ортофото планови у аналогном или дигиталном облику;

4) дигитални модел терена;

5) графички и аналитички прикази који су резултат геодетских
мерења за потребе израде пројекта.

 

Члан 4.

Геодетски радови из члана 2. тачка 2) овог правилника јесу
сви геодетски радови који прате техничко-технолошку реализацију инжењерског пројекта,
као и радови на решавању текућих и ванредних задатака током реализације.

 

Члан 5.

Геодетски радови из члана 2. тачка 3) овог правилника врше
се ради утврђивања одступања од пројекта и стандарда за ту врсту објекта, за потребе
техничког пријема, за потребе монтаже машинских уређаја, за потребе одржавања објеката,
као и за друге сличне потребе.

 

Члан 6.

Радови из члана 2. тачка 4) овог правилника јесу сви геодетски
радови на осматрању тла и објекта у току градње и употребе објекта.

 


II. ИЗРАДА ГЕОДЕТСКО-ТЕХНИЧКЕ
ДОКУМЕНТАЦИЈЕ

 

Члан 7.

Геодетско-техничку документацију, за објекте за које грађевинску
дозволу издаје надлежно министарство, може да израђује предузеће које је регистровано
за израду техничке документације, ако има најмање два запослена лица са високом
стручном спремом геодетске струке и овлашћењем за пројектовање и извођење геодетских
радова у одговарајућој инжењерско-техничкој области.

Геодетско-техничку документацију, за објекте који нису обухваћени
ставом 1. овог члана, може да израђује предузеће, односно радња која је регистрована
за израду техничке документације, ако има најмање једно запослено лице са високом
стручном спремом геодетске струке и овлашћењем за пројектовање и извођење геодетских
радова у одговарајућој инжењерско-техничкој области.

 

Члан 8.

Геодетско-техничку документацију, као и њене саставне делове,
односно пројекте, потписује лице које је као одговорни пројектант руководило њиховом
израдом.

Одговорни пројектант, у смислу става 1. овог члана, који
руководи израдом техничке документације у целини, може бити лице које има високу
стручну спрему геодетске струке, три године радног искуства и овлашћење за пројектовање
и извођење геодетских радова у одговарајућој инжењерско-техничкој области.

Одговорни пројектант који руководи израдом техничке документације
у инжењерско-техничкој области рударства и енергетике може бити лице које има високу
стручну спрему рударске струке – смер рударска мерења, три године радног искуства
и овлашћење за пројектовање и извођење геодетских радова у овој области.

Одговорни пројектант који руководи израдом појединог дела
техничке документације може бити и лице са вишом стручном спремом геодетске струке,
три године радног искуства и овлашћењем за пројектовање и извођење геодетских радова
у одговарајућој инжењерско-техничкој области.

 

III. КОНТРОЛА ТЕХНИЧКЕ
ДОКУМЕНТАЦИЈЕ

 

Члан 9.

Техничку контролу идејног и главног пројекта може да врши
предузеће или радња која испуњава услове из члана 7. овог правилника, а које одреди
инвеститор.

Техничку контролу идејног и главног пројекта не може да
врши субјект из става 1. овог члана који је израдио геодетски пројекат.

Трошкове техничке контроле сноси инвеститор.

 

Члан 10.

У вршењу техничке контроле може да учествује лице које испуњава
услове прописане овим правилником за израду те врсте техничке документације.

У вршењу техничке контроле не може да учествује: лице које
је запослено у предузећу, односно другој организацији која је израдила техничку
документацију или је учествовало у њеној изради, лице које је запослено код инвеститора
и лице које врши надзор над применом овог правилника.

 

IV. ВРШЕЊЕ ГЕОДЕТСКИХ
РАДОВА

 

Члан 11.

Геодетске радове из члана 2. тач. 2), 3) и 4) овог правилника
може да врши предузеће, односно радња ако има најмање једно запослено лице са високом
или вишом стручном спремом геодетске струке и овлашћењем за пројектовање и извођење
одговарајуће врсте геодетских радова.

Геодетске радове из члана 2. тач. 2), 3) и 4) овог правилника,
за објекте за које грађевинску дозволу издаје надлежно министарство, може да врши
предузеће ако има најмање два запослена лица са високом стручном спремом геодетске
струке и овлашћењем за пројектовање и извођење одговарајуће врсте геодетских радова.

Геодетске радове из члана 2. тачка 1) овог правилника може
да врши предузеће односно радња ако има најмање једно запослено лице геодетске струке
са положеним стручним испитом за запослене у органима државне управе, у складу са
Законом.

 

Члан 12.

Извођач радова одређује лице које руководи извођењем геодетских
радова.

Геодетским радовима може руководити лице које има високу
или вишу стручну спрему геодетске струке, најмање три године радног искуства и овлашћење
за пројектовање и извођење геодетских радова у одговарајућој инжењерско-техничкој
области, или лице које има средњу стручну спрему геодетске струке, најмање десет
година радног искуства и овлашћење за извођење геодетских радова у одговарајућој
инжењерско-техничкој области.

Геодетским радовима у инжењерско-техничкој области рударства
и енергетике може руководити и лице које има високу стручну спрему рударске струке
– смер рударска мерења, најмање три године радног искуства и овлашћење за пројектовање
и извођење геодетских радова у овој области.

 

Члан 13.

Извођач радова обавезан је да:

1) изводи радове према техничкој документацији и у складу
са прописима, стандардима, техничким нормативима и нормама квалитета који важе за
поједине врсте геодетских радова;

2) води дневник радова и књигу инспекције;

3) одмах писмено обавести инвеститора и стручни надзор о
уоченим недостацима у техничкој документацији и о наступању непредвиђених околности
које су од утицаја на даље извођење радова;

4) за радове који су од утицаја на садржај катастра земљишта,
односно катастар непокретности изврши пријаву геодетских радова код надлежних организационих
јединица Републичког геодетског завода, као и да изврши предају одговарајућих података,
у складу са Законом.

 

V. НАДЗОР НАД ВРШЕЊЕМ
ГЕОДЕТСКИХ РАДОВА

 

Члан 14.

Стручни надзор над извођењем геодетских радова из члана
2. овог правилника врши лице које одреди инвеститор, у складу са Законом, осим радова
из члана 2. тачка 1) овог правилника који се односе на податке премера и катастра
над којима надзор врши Републички геодетски завод, у складу са Законом.

 

Члан 15.

Овај
правилник ступа на снагу осмог дана од дана објављивања у ,,Службеном гласнику Републике
Србије”.

  

Број 110-00-00041/2002-01

У Београду, 9. септембра
2002. године

Министар,

проф. др 
Драгослав Шумарац, с.р.