На основу члана 4. став 1, а у вези са чланом 65. став 1. Закона о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о усклађивању пословања Друштвеног јавног комуналног предузећа „Полет” Пландиште са Законом о јавним предузећима
"Службени гласник РС", број 53 од 19. јуна 
				2015.
 
I. УВОДНЕ ОДРЕДБЕ
Члан 1.
Овом одлуком врши се усклађивање Друштвеног јавног комуналног предузећа Полет Пландиште, Обилићева 15, матични број: 08049599, са одредбама Закона о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закон). 
Члан 2.
Друштвено јавно комунално предузеће Полет Пландиште основано је Одлуком Већа удруженог рада Скупштине општине Пландиште број 352-17/74-01 од 27. септембра 1974. године и Решењем Окружног Привредног суда у Панчеву, Фи 375/74 од 30. октобра 1974. године и уписано је у Регистар Окружног Привредног суда у Панчеву као Комунално предузеће „ПОЛЕТ” Пландиште.
Одлуком Скупштине општине Пландиште о организовању Друштвеног јавног комуналног предузећа („Службени лист општине Пландиште”, број 12/89) број 023-9/89-01 од 28. новембра 1989. године и Решењем Основног суда удруженог рада Панчево Фи-931/89 од 31. децембра 1989. године извршен је упис у судски регистар организовања Друштвеног јавног комуналног предузећа „ПОЛЕТ” са п.о. Пландиште.
Одлуком Скупштине општине Пландиште о оснивању Друштвеног јавног комуналног предузећа „ПОЛЕТ” Пландиште („Службени лист општине Пландиште”, број 1/92) број 011-4/9201 од 27. марта 1992. године, основано је Друштвено јавно комунално предузеће „ПОЛЕТ” Пландиште.
Решењем Привредног суда у Панчеву број Фи. 2059/00 од 30. јуна 2000. године усвојен је захтев предлагача Друштвеног јавног комуналног предузећа „ПОЛЕТ” из Пландишта за упис у судски регистар и извршен је упис – усаглашавање пословања Друштва са Законом о предузећима („Службени лист СРЈ”, бр. 29/96, 33/96, 29/97, 59/98, 74/99 и 36/02). 
Решењем Агенције за привредне регистре БД 6811/2005 од 18. маја 2005. године регистровано је превођење друштва у Регистар привредних субјеката.
Закључком Владе 05 број 46-8494/2010 од 18. новембра 2010. године утврђено је да удео државне својине у средствима која користи Друштвено јавно комунално предузеће „ПОЛЕТ” Пландиште износи 100% односно да су средства која користи Друштвено јавно комунално предузеће „ПОЛЕТ” Пландиште у целини у државној својини и усвојен је и предлог Споразума о уделу државне својине у средствима које користи Друштвено јавно комунално предузеће „ПОЛЕТ” Пландиште.
Правоснажном Пресудом Основног суда у Вршцу, Судска јединица у Пландишту број 6П-379/12 од 24. јануара 2013. године утврђено је да су државна својина са титуларом Републиком Србијом, сва средства, која води Друштвено јавно комунално предузеће „Полет” Пландиште (у даљем тексту: Јавно предузеће), као друштвену својину, са правом коришћења у своју корист.
Члан 3.
Оснивач Јавног предузећа је Република Србија у чије име оснивачка права врши Влада, Београд, Немањина 11 (у даљем тексту: Оснивач).
Члан 4.
Јавно предузеће послује под пословним именом: Јавно предузеће ПОЛЕТ Пландиште.
Скраћено пословно име Јавног предузећа је: ЈП ПОЛЕТ ПЛАНДИШТЕ.
Седиште Јавног предузећа је у Пландишту, Обилићева 15.
Члан 5.
Јавно предузеће може променити пословно име и седиште, одлуком коју доноси Надзорни одбор, уз сагласност Оснивача.
Члан 6.
Јавно предузеће има својство правног лица и права, обавезе и одговорности утврђене законом и овом одлуком.
Јавно предузеће за своје обавезе одговара целокупном својом имовином.
Јавно предузеће има печат и штамбиљ, чији се изглед и садржина утврђују статутом Јавног предузећа (у даљем тексту: Статут).
II. ДЕЛАТНОСТ ЈАВНОГ ПРЕДУЗЕЋА
Члан 7.
Претежна делатност Јавног предузећа јесте:
– Шифра делатности: 35.22; 
– Назив делатности: дистрибуција гасовитих горива гасоводом.
Делатност Јавног предузећа од општег интереса је делатност дистрибуције гасовитих горива гасоводом и трговина гасовитим горивима преко гасне мреже.
Јавно предузеће обавља и друге делатности у складу са законом и Статутом.
Оснивач и Јавно предузеће могу поједина права и обавезе у обављању делатности из овог члана уредити уговором у складу са законом.
III. ПРАВА, ОБАВЕЗЕ И ОДГОВОРНОСТИ ОСНИВАЧА ПРЕМА ЈАВНОМ ПРЕДУЗЕЋУ И ЈАВНОГ ПРЕДУЗЕЋА ПРЕМА ОСНИВАЧУ
Члан 8.
Ради обезбеђивања заштите општег интереса у Јавном предузећу, Оснивач даје сагласност на:
1) Статут Јавног предузећа;
2) финансијске извештаје Јавног предузећа;
3) давање гаранција, авала, јемстава, залога и других средстава обезбеђења за послове који нису из оквира делатности од општег интереса;
4) располагање (прибављање и отуђење) средствима у јавној својини која су пренета у својину Јавног предузећа, веће вредности, која су у непосредној функцији обављања делатности од општег интереса, утврђених овом одлуком;
5) акт о општим условима за пружање услуга који доноси Јавно предузеће;
6) улагање капитала Јавног предузећа;
7) статусне промене Јавног предузећа;
8) акт о процени вредности капитала и исказивању тог капитала у акцијама, као и на програм и одлуку о својинској трансформацији;
9) промену седишта Јавног предузећа;
10) промену пословног имена; 
11) промену правне форме;
12) друге одлуке, у складу са законом;
13) одлуку о расподели добити;
14) одлуку о висини цена услуга, изузев на одлуку о ценама приступа систему за дистрибуцију природног гаса и одлуку о цени природног гаса за јавно снабдевање;
15) програм пословања.
Акт на који Оснивач даје сагласност сматра се усвојеним кад Оснивач на њега да сагласност.
Члан 9.
Јавно предузеће доноси годишњи програм пословања на који сагласност даје Оснивач на предлог министарства надлежног за послове привреде (у даљем тексту: министарство).
Годишњи програм из става 1. овог члана Јавно предузеће доставља Оснивачу, најкасније до 1. децембра текуће године за наредну годину.
Јавно предузеће дужно је да дугорочне и средњорочне планове рада и развоја и годишњи програм пословања усклади са законима и програмским и планским актима Оснивача.
Члан 10.
Јавно предузеће дужно је да министарству доставља тромесечне извештаје о реализацији годишњег програма пословања, на прописаном обрасцу, у складу са законом.
На основу извештаја из става 1. овог члана, министарство сачињава и доставља Оснивачу информацију о степену усклађености између предвиђених и реализованих активности из годишњег програма пословања, у складу са законом.
Јавно предузеће дужно је да министарству надлежном за послове финансија месечно доставља извештај о роковима измирења обавеза према привредним субјектима, утврђених законом којим се уређују рокови измирења новчаних обавеза, на прописаном обрасцу.
Члан 11.
У случају поремећаја у пословању Јавног предузећа, Оснивач може предузети мере којима се обезбеђује несметано обављање делатности од општег интереса, а нарочито:
1) промену унутрашње организације Јавног предузећа;
2) разрешење органа које именује и именовање привремених органа Јавног предузећа;
3) ограничење права располагања појединим средствима у својини Јавног предузећа и у јавној својини;
4) друге мере одређене законом којим се уређују услови и начин обављања делатности од општег интереса и овом одлуком.
За време ратног стања Оснивач може у Јавном предузећу утврдити организацију која је потребна за обављање делатности од општег интереса Јавног предузећа.
Члан 12.
Право на штрајк запослени у Јавном предузећу остварују у складу са законом којим се уређује штрајк, колективним уговором и општим актом предузећа. 
У случају штрајка, Јавно предузеће дужно је да обезбеди услове за обављање минимума процеса рада, у складу са законом којим се уређује штрајк, општим актом Јавног предузећа и актом Оснивача о одређивању минимума процеса рада у Јавном предузећу.
Ако се у Јавном предузећу не обезбеде услови за остваривање минимума процеса рада, у њему се спроводе мере које су одређене законом којим се уређује правни положај јавних предузећа.
IV. УСЛОВИ И НАЧИН УТВРЂИВАЊА И РАСПОРЕЂИВАЊА ДОБИТИ И НАЧИН ПОКРИЋА ГУБИТАКА И СНОШЕЊЕ РИЗИКА
Члан 13.
Јавно предузеће послује по тржишним условима.
Добит Јавног предузећа утврђује се и расподељује у складу са законом.
Одлуку о расподели добити Јавног предузећа доноси Надзорни одбор, уз сагласност Оснивача, и њоме се одређује део средстава који се уплаћује у буџет Републике Србије, у складу са законом.
Губитак Јавног предузећа утврђује се и покрива у складу са законом.
Одлуку о начину покрића губитака Јавног предузећа доноси Надзорни одбор, уз сагласност Оснивача.
V. КОМИСИЈА ЗА РЕВИЗИЈУ
Члан 14.
Јавно предузеће има Комисију за ревизију.
Комисија за ревизију има три члана које именује Надзорни одбор.
Члан Комисије за ревизију не може да буде Директор.
Комисија за ревизију:
1) припрема, предлаже и проверава спровођење рачуноводствених политика и политика управљања ризицима;
2) испитује примену рачуноводствених стандарда приликом припреме финансијских извештаја и оцењује садржину тих извештаја;
3) испитује да ли су испуњени услови за израду консолидованих финансијских извештаја;
4) спроводи поступак именовања ревизора Јавног предузећа и предлаже Надзорном одбору кандидата за ревизора;
5) обавља друге послове које јој повери Надзорни одбор.
VI. УСЛОВИ И НАЧИН ЗАДУЖИВАЊА ЈАВНОГ ПРЕДУЗЕЋА
Члан 15.
Јавно предузеће може да се задужује под условима који су предвиђени законом којим се уређује јавни дуг.
VII. ЗАСТУПАЊЕ ЈАВНОГ ПРЕДУЗЕЋА
Члан 16.
Јавно предузеће заступа и представља Директор, без ограничења.
Директор може, у оквиру својих овлашћења, дати другом лицу писaно пуномоћје за заступање Јавног предузећа.
VIII. ИЗНОС ОСНОВНОГ КАПИТАЛА, ОПИС И ВРСТА НЕНОВЧАНОГ УЛОГА
Члан 17.
Вредност основног капитала на дан 31. децембар 1998. године износи новчани капитал у износу од 11.414.820,00 динара.
Основни капитал из става 1. овог члана је удео Оснивача, као јединог члана са 100% учешћа у основном капиталу Јавног предузећа.
IX. ИМОВИНА ЈАВНОГ ПРЕДУЗЕЋА
Члан 18.
Јавно предузеће има своју имовину којом управља и располаже у складу са законом, оснивачким актом и Статутом.
Имовину Јавног предузећа чине право својине Јавног предузећа на покретним и непокретним стварима, новчана средства и хартије од вредности и друга имовинска права, која су пренета у својину Јавног предузећа у складу са законом, укључујући и право коришћења на стварима у јавној својини.
Право својине Јавног предузећа из става 2. овог члана ближе ће бити одређено посебним актом Оснивача у складу са законом. 
X. ОРГАНИ ЈАВНОГ ПРЕДУЗЕЋА
Члан 19.
Управљање у Јавном предузећу организовано је као једнодомно.
Органи Јавног предузећа су Надзорни одбор и Директор.
Надзорни одбор
Члан 20.
Надзорни одбор Јавног предузећа има пет чланова.
Председника и чланове Надзорног одбора именује Оснивач, на период од четири године.
Један члан Надзорног одбора именује се из реда запослених, на начин утврђен Статутом.
Један члан Надзорног одбора је независан члан.
Члан 21.
За председника и чланове Надзорног одбора именује се лице које испуњава следеће услове:
1) да је пунолетно и пословно способно;
2) да има стечено високо образовање трећег или другог степена, односно на основним студијама у трајању од најмање четири године;
3) да је стручњак у једној или више области из које је делатност од општег интереса за чије обављање је основано Јавно предузеће;
4) најмање три године искуства на руководећем положају;
5) да поседује стручност из области финансија, права или корпоративног управљања;
6) да није осуђивано на условну или безусловну казну за кривична дела против привреде, правног саобраћаја или службене дужности, као и да му није изречена мера безбедности забране обављања претежне делатности Јавног предузећа.
Члан 22.
Независни члан Надзорног одбора поред услова из члана 21. ове одлуке, мора да испуњава и услове из закона којим се уређује правни положај јавних предузећа.
Члан 23.
Мандат председнику и члановима Надзорног одбора престаје истеком периода на који су именовани, оставком или разрешењем.
Председник и чланови Надзорног одбора разрешавају се пре истека периода на који су именовани, уколико:
1) Надзорни одбор не достави Оснивачу на сагласност годишњи програм пословања;
2) Оснивач не прихвати финансијски извештај Јавног предузећа;
3) пропусте да предузму неопходне мере пред надлежним органима у случају постојања сумње да одговорно лице Јавног предузећа делује на штету Јавног предузећа кршењем директорских дужности, несавесним понашањем и на други начин.
Председник и чланови Надзорног одбора могу се разрешити пре истека периода на који су именовани, уколико Јавно предузеће не испуни годишњи програм пословања или не оствари кључне показатеље учинка.
Члан 24.
Председник и чланови Надзорног одбора којима је престао мандат, дужни су да врше своје дужности до именовања новог Надзорног одбора, односно именовања новог председника или члана Надзорног одбора.
Члан 25.
Надзорни одбор:
1) утврђује пословну стратегију и пословне циљеве Јавног предузећа и стара се о њиховој реализацији;
2) усваја извештај о степену реализације програма пословања Јавног предузећа;
3) доноси годишњи програм пословања Јавног предузећа, уз сагласност Оснивача;
4) доноси одлуку о висини цена услуга које пружа Јавно предузеће;
5) надзире рад Директора;
6) врши унутрашњи надзор над пословањем Јавног предузећа;
7) успоставља, одобрава и прати рачуноводство, унутрашњу контролу, финансијске извештaје и политику управљања ризицима;
8) доноси финансијске извештаје Јавног предузећа и доставља их Оснивачу ради давања сагласности;
9) доноси Статут, уз сагласност Оснивача;
10) одлучује о статусним променама и оснивању других правних субјеката, уз сагласност Оснивача;
11) доноси одлуку о расподели добити, односно начину покрића губитка уз сагласност Оснивача;
12) даје сагласност Директору за предузимање послова или радњи у складу са законом, Статутом и одлуком Оснивача;
13) закључује уговор о раду на одређено време са Директором;
14) врши друге послове у складу са законом, Статутом и прописима којима се уређује правни положај привредних друштава.
Члан 26.
Надзорни одбор не може пренети право на одлучивање о питањима из свог делокруга на Директора или другог запосленог у Јавном предузећу.
Члан 27.
Председник и чланови Надзорног одбора имају право на накнаду за рад у Надзорном одбору.
Висину накнаде из става 1. овог члана утврђује Оснивач, на основу извештаја о реализацији годишњег програма пословања Јавног предузећа.
Директор
Члан 28.
Директора именује Оснивач на период од четири године, на основу спроведеног јавног конкурса.
Јавни конкурс за именовање Директора спроводи се у поступку прописаном законом којим се уређује правни положај јавних предузећа.
Члан 29.
За Директора може бити именовано лице које испуњава услове предвиђене законом којим се уређује правни положај јавних предузећа.
Директор је јавни функционер у смислу закона којим се уређује област вршења јавних функција.
Члан 30.
Директор:
1) представља и заступа Јавно предузеће;
2) организује рад Јавног предузећа и руководи процесом рада;
3) води пословање Јавног предузећа;
4) одговара за законитост рада Јавног предузећа;
5) предлаже годишњи програм пословања и предузима мере за његово спровођење;
6) предлаже финансијске извештаје Јавног предузећа;
7) предлаже извештаје о степену реализације програма пословања;
8) извршава одлуке Надзорног одбора.
Директор доноси опште и појединачне акте Јавног предузећа и врши друге послове одређене законом и Статутом, под условом да ти акти и послови нису законом, овом одлуком или Статутом одређени као делокруг Надзорног одбора.
Члан 31. 
Директор има право на зараду, а може имати и право на стимулацију ако Јавно предузеће оствари позитивне пословне резултате.
Одлука о исплати стимулације доноси се у складу са законом којим се уређује правни положај јавних предузећа.
Стимулација не може бити одређена као учешће у расподели добити, и посебно се исказује у оквиру годишњих финансијских извештаја.
Члан 32.
Мандат Директора престаје истеком времена на који је именован, оставком и разрешењем.
Директор подноси оставку Оснивачу, у писaној форми.
Директор може да повуче оставку све док је Оснивач не прими.
Директор може бити разрешен из разлога предвиђених законом којим се уређује правни положај јавних предузећа.
Члан 33.
Предлог за разрешење Директора може поднети Надзорни одбор и министарство. 
Предлог за разрешење Директора мора бити образложен, са прецизно наведеним разлозима због којих се разрешење предлаже.
На поступак у коме се одлучује да ли ће Директор бити разрешен или не, примењује се закон којим се уређује правни положај јавних предузећа.
Члан 34.
Директор може бити суспендован на начин и под условима предвиђеним законом којим се уређује правни положај јавних предузећа.
Члан 35.
Јавно предузеће може имати вршиоца дужности директора кога именује Оснивач у случајевима и на период који су предвиђени законом којим се уређује правни положај јавних предузећа.
Вршилац дужности директора има сва права, обавезе и овлашћења Директора.
XI. ЗАШТИТА ЖИВОТНЕ СРЕДИНЕ
Члан 36.
Јавно предузеће дужно је да примењује све законе и друге прописе којима се уређује заштита животне средине.
XII. ЈАВНОСТ У РАДУ ЈАВНОГ ПРЕДУЗЕЋА
Члан 37.
Јавност у раду Јавног предузећа обезбеђује се редовним извештавањем јавности о годишњем програму пословања Јавног предузећа и тромесечним извештајима о реализацији годишњег програма пословања и извештавањем јавности о другим чињеницама које могу бити значајне за њу, а нарочито: о ревидираним финансијским годишњим извештајима и мишљењу овлашћеног ревизора на те извештаје, извештај о посебним или ванредним ревизијама, о саставу Надзорног одбора, о именима Директора, о организацији Јавног предузећа и начину комуникације Јавног предузећа са јавношћу.
Јавно предузеће дужно је да на својој интернет страници објави донесени годишњи програм пословања и тромесечне извештаје о његовој реализацији, ревидиране финансијске годишње извештаје, мишљење овлашћеног ревизора на те извештаје, састав и контакте Надзорног одбора и контакте Директора, као и друге чињенице које су значајне за јавност.
XIII. ОПШТИ АКТИ ЈАВНОГ ПРЕДУЗЕЋА
Члан 38.
Општи акти Јавног предузећа су Статут, правилници и други акти којима се на општи начин уређују одређена питања.
Статут је основни општи акт Јавног предузећа.
Други општи акти Јавног предузећа морају бити у сагласности са Статутом.
Члан 39.
Статутом се подробније уређују: пословно име и седиште Јавног предузећа; обављање делатности Јавног предузећа које нису предвиђене овом одлуком; заступање Јавног предузећа; начин распоређивања добити и покриће губитака Јавног предузећа; резерве; делокруг Надзорног одбора и Директора; начин на који се у Надзорни одбор именује представник запослених у Јавном предузећу; општи акти Јавног предузећа, надлежност за њихово доношење и начин њиховог ступања на снагу; изглед и садржина печата и штамбиља Јавног предузећа; заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.
XIV. ПРЕЛАЗНЕ И ЗАВРШНЕ ОДРЕДБЕ
Члан 40.
Надзорни одбор Јавног предузећа наставља да обавља послове Надзорног одбора утврђене овом одлуком до именовања новог Надзорног одбора, односно именовања новог председника и чланова Надзорног одбора у складу са законом којим се уређује правни положај јавних предузећа.
Надзорни одбор донеће Статут Јавног предузећа. 
Оснивач ће именовати директора Јавног предузећа по спроведеном јавном конкурсу у складу са законом.
До именовања директора Јавног предузећа, дужност директора обављаће у својству вршиоца дужности директора Јавног предузећа, Јован Репац, ЈМБГ: 0503988870015.
Члан 41.
Ову одлуку објавити у „Службеном гласнику Републике Србије”.
 
05 број 023-5586/2015-1
У Београду, 18. јуна 2015. године
Влада
Председник,
Александар Вучић, с.р.