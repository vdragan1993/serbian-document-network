Редакцијски пречишћен текст


 


На основу члана 262. Закона о ваздушној пловидби („Службени лист СФРЈ“, бр. 
45/86), 


Савезно извршно веће доноси

 

УРЕДБУ

о 
безбедности на ваздухопловном пристаништу


„Службени лист СФРЈ”, број 73 од 13. новембра 1987, „Службени лист СРЈ”, број 2 од 15. 
јануара
1993.

 

 

I.
ОПШТЕ ОДРЕДБЕ

Члан
1.

Овом уредбом
одређују се субјекти који су дужни да се старају о безбедности на
ваздухопловном пристаништу и прописују се обезбеђивање ваздухопловних
пристаништа и планови мера безбедности у ванредним случајевима, кретање и
задржавање ваздухоплова на ваздухопловном пристаништу, укрцавање и искрцавање
путника, пртљага и робе, и задржавање и кретање лица и возила на ваздухопловном
пристаништу.

 

Члан
2.

Предузеће* за аеродромске
услуге, односно носилац права располагања аеродромом, у складу са овлашћењима
утврђеним законом дужно је да се стара о безбедности на ваздухопловном
пристаништу.

О безбедности на
ваздухопловном пристаништу, поред носиоца права располагања ваздухопловом,
дужни су да се старају и предузеће* које снабдева ваздухоплов горивом и
мазивом, надлежна служба контроле летења, надлежни орган унутрашњих послова и
надлежни царински орган на ваздухопловном пристаништу, у оквиру својих права и
дужности, а на мешовитом аеродрому – и надлежни орган за народну одбрану. 



*Службени лист СРЈ, број 2/1993

 

II.
ОБЕЗБЕЂИВАЊЕ ВАЗДУХОПЛОВНИХ ПРИСТАНИШТА И ПЛАНОВИ МЕРА БЕЗБЕДНОСТИ У ВАНРЕДНИМ
СЛУЧАЈЕВИМА

 

Члан
3.

Организације
удруженог рада за аеродромске услуге, односно носилац права располагања
аеродромом дужан је да обезбеди ваздухопловно пристаниште од неконтролисаног
приступа људи, возила и животиња и да га огради оградом која не може бити нижа
од 1,80 m у зонама без објеката и препрека, односно од 2,20 m у зонама између
објеката.

Изузетно од одредбе
става 1. овог члана, ограда у зонама без објеката може бити висока 1,60 m ако
је посатвљена дуж канала или врхом насипа са шкарпом негативног нагиба.

Предузеће* за аеродромске
услуге, носилац права располагања ваздухопловом, предузеће* које
снабдева ваздухоплов горивом и мазивом и надлежна служба контроле летења дужне
су да обезбеде, односно чувају ваздухоплов, објекте и опрему на ваздухопловном
пристаништу од значаја за безбедност ваздушне пловидбе (објекти у којима су
смештени уређаји који служе за полетање и слетање и контролу летења,
пристанишна зграда, енергетски објекти, складиште робе и горива, хангари,
маневарске површине, платформе и сл.). 


*Службени лист СРЈ, број 2/1993

 

Члан
4.

Надлежни орган
унутрашњих послова, у оквиру својих овлашћења, по сопственој иницијативи или на
захтев носиоца права располагања аеродромом, односно предузећа* за
аеродромске услуге, носиоца права располагања ваздухопловом, надлежне службе
контроле летења, надлежног царинског органа и органа за народну одбрану и
других органа и предузећа* на ваздухопловном пристаништу, као и савезног
ваздухопловног инспектора, дужан је да пружа непосредну помоћ и предузима мере
из своје надлежности за одржавање безбедности на ваздухопловном пристаништу. 



*Службени лист СРЈ, број 2/1993

 

Члан
5.

Предузећа* и органи из члана
2. ове уредбе, у оквиру својих права и обавеза, дужни су да утврде планове мера
безбедности у ванредним случајевима.

Под ванредним
случајевима, у смислу ове уредбе, подразумевају се: терористичке акције, отмице
ваздухоплова, саботаже, претње подметањем бомбе или друге експлозивне направе,
подметања запаљивих или других материја опасних по живот људи, удеси
ваздухоплова, пожари, елементарне и друге непогоде које доводе у опасност
животе већег броја људи и прете настанком материјалне штете већем обима.

Предузећа* и органи из члана
2. ове уредбе, у оквиру својих права и обавеза, дужни су да утврде планове мера
безбедности у случајевима кад се превозе југословенски и страни државници.

Планови мера
безбедности у ванредним случајевима садрже нарочито:

– ситем обавештавања
у одређеном ванредном случају;

– мере које
предузима предузеће*, односно орган из члана 2. ове уредбе у одређеном
ванредном случају;

– средства која ће
ангажовати предузеће*, односно орган из члана 2. ове уредбе у одређеном
ванредном случају;

– послове и задатке
лица задужених за предузимање мера у одређеном ванредном случају;

– план аеродрома и
његовог подручја.

Плановима мера из
става 4. овог члана одређује се и одговорно лице у организацији, односно органу
из члана 2. ове уредбе за спровођење мера безбедности у одређеном ванредном
случају. 


*Службени лист СРЈ, број 2/1993

 

Члан
6.

Планови мера
безбедности и поступци за њихово спровођење морају бити међусобно усклађени.

Усклађивање се врши
преко Савета за безбедност и уредност ваздушне пловидбе на ваздухопловном
пристаништу.

Планови мера
безбедности и поступци за њихово спровођење обавезни су за све кориснике услуга
на ваздухопловном пристаништу, као и за сва лица која се нађу на ваздухопловном
пристаништу.

 

III.
КРЕТАЊЕ И ЗАДРЖАВАЊЕ ВАЗДУХОПЛОВА НА ВАЗДУХОПЛОВНОМ ПРИСТАНИШТУ, УКРЦАВАЊЕ И
ИСКРЦАВАЊЕ ПУТНИКА, ПРТЉАГА И РОБЕ

 

Члан
7.

Ваздухоплов се мора
кретати по маневарским површинама и платформи према прописно обележеним
ознакама на ваздухопловном пристаништу, следећи линију водиљу носним точком.

 

Члан
8.

Испред ваздухоплова,
после слетања, по пристанишној платформи, мора да се креће возило службе
прихвата и отпреме ваздухоплова, путника и ствари (у даљем тексту: служба
прихвата и отпреме).

Возило из става 1.
овог члана мора бити обојено наранџастом бојом, са црним квадратним пољима
величине 50х50 cm, и опремљено ротационим светлом наранџасте боје.

Изузетно од одредбе
става 1. овог члана, ако је пристанишна платформа мањих димензија (до пет
позиција за паркирање ваздухоплова) возило службе прихвата и отпреме није
потребно.

Ради безбедног
кретања ваздухоплова, а на захтева надлежне службе контроле летења, односно
вође ваздухоплова, возило из става 1. овог члана може се користити и у другим
случајевима, као и на маневарским површинама.

Ваздухоплов се мора
кретати по упутству службе прихвата и отпреме по пристанишној платформи.

 

Члан
9.

Ако се ваздухоплов
задржава на ваздухопловном пристаништу дуже од четири часа, уклониће се, по
правилу, са пристанишне платформе и паркираће се на одређеном и обележеном
месту.

Ваздухоплов из става
1. овог члана уклања служба прихвата и отпреме, осим ако је носилац права
располагања, односно сопственик ваздухоплова уговором прихватио такву обавезу.

 

Члан
10.

Ако се ноћу
ваздухоплов задржава на пристанишној платформи, паркиралишту или у хангару, ти
објекти, односно простори морају бити осветљени.

 

Члан
11.

Претполетни прегледи
ваздухоплова и прегледи ваздухоплова у транзиту врше се по правилу на
пристанишној платформи.

Оправке ваздухоплова
врше се на за то одређеним и обележеним местима или у хангарима.

Оправке ваздухоплова
могу се вршити ако путници нису у ваздухоплову.

 

Члан
12.

Укрцавање путника,
пртљага и робе у ваздухоплов и њихово искрцавање из ваздухоплова, као и
снабдевање ваздухоплова горивом врши се само на пристанишној платформи и на
одређеним местима.

Ваздухоплов се не
сме снабдевати горивом док су путници у њему или док се укрцавају или
искрцавају.

Изузетно од одредбе
става 2. овог члана, ваздухоплов у транзиту може се снабдевати горивом док су
путници у њему ако се као гориво користи керозин, с тим што служба прихвата и
отпреме, противпожарна служба и посада ваздухоплова морају предузети посебне
противпожарне и друге прописане мере обезбеђења.

Ако се послови из
ст. 1. до 3. овог члана врше ноћу, место на коме се обављају мора бити прописно
осветљено.

 

Члан
13.

Ради безбедности
путника при укрцавању и искрцавању, на врху степеница или на улазу у
ваздухоплов мора бити присутан члан посаде ваздухоплова, а при дну степеница,
односно на авио-мосту – лице које за то одреди служба прихвата и отпреме.

 

Члан
14.

Опасне или за
здравље штетне ствари утоварују се у ваздухоплов и истоварују из ваздухоплова
на за то одређеном простору, уз противпожарне и друге прописане мере обезбеђења
и под надзором одговорног лица, у складу са прописима о превозу опасних ствари.

 

Члан
15.

На ваздухопловном
пристаништу које не располаже техничком опремом за преглед путничког пртљага и
робе, пре укрцавања путника и пртљага у ваздухоплов путници су дужни да
непосредно – визуелно идентификују свој пртљаг, односно да служба прихвата и
отпреме врши идентификацију пртљага по систему нумеричке идентификације.

Неидентификован
пртљаг мора се одвојити и држати на одређеном и обезбеђеном месту.

 

Члан
16.

Техничком опремом за
преглед ваздухоплова, путника, ручног пртљага и неидентификованог пртљага
рукују и преглед тих ваздухоплова, путника, ручног пртљага и неидентификованог
пртљага врше радници надлежног органа унутрашњих послова и надлежног царинског
органа.

Техничком опремом за
преглед пртљага одвојеног од путника и робе рукују и преглед тог пртљага и робе
врше радници предузећа* за аеродромске услуге, односно носиоца права
располагања аеродромом који су за то стручно оспособљени.

Ако се приликом
прегледа пртљага и робе из става 2. овог члана оправдано посумња да постоји
опасност за људе и имовину, даљи преглед и руковање тим пртљагом или робом
преузимају радници надлежног органа унутрашњих послова.

Неидентификованим
пртљагом могу руковати само радници надлежног органа за унутрашње послове.

Надлежни орган
унутрашњих послова врши преглед ваздухоплова у ванредним случајевима, на захтев
носиоца права располагања ваздухопловом и кад оцени да разлози безбедности то
налажу. 


*Службени лист СРЈ, број 2/1993

 

Члан
17.

Ако се истим
ваздухопловом превозе лица у међународном ваздушном саобраћају и лица у домаћем
ваздушном саобраћају, пртљаг лица у домаћем ваздушном саобраћају мора се
посебно обележити и одвојити.

 

Члан
18.

Систем веза и
прописана сигнализација који се користе између посада ваздухоплова, надлежне
службе контроле летења и аеродромских служби на ваздухопловном пристаништу
морају да обезбеђују тачно, хитно и потпуно давање потребних података ради
безбедног и уредног обављања послова и обавештавања о саобраћају на
ваздухопловном пристаништу.

 

IV.
ЗАДРЖАВАЊЕ И КРЕТАЊЕ ЛИЦА И ВОЗИЛА НА ВАЗДУХОПЛОВНОМ ПРИСТАНИШТУ

 

Члан
19.

Лица која врше
службене послове на ваздухопловном пристаништу, која се крећу по пристанишној
платформи, по маневарским површинама и објектима који су од значаја за
безбедност ваздушне пловидбе, морају за време вршења тих послова носити дозволу
за кретање и прописано службено, односно радно одело, са ознаком органа или предузећа*
у којем су запослени и морају на видном месту носити прописани знак
идентификације (беџ).

Под пословима из
става 1. овог члана подразумевају се послови: прихвата и отпреме; ватрогасне
службе; службе хитне помоћи; снабдевања ваздухоплова горивом, мазивом и храном;
прегледа и одржавања маневарских површина, пристанишне платформе, инсталација,
опреме и других објеката, уређаја и постројења који служе за безбедно полетање,
слетање, кретање по земљи и боравак ваздухоплова на ваздухопловном пристаништу;
одржавања ваздухоплова на пристанишној платформи и друге радње које врше службе
контроле летења, органи унутрашњих послова, органи царинске службе, службе
метеоролошког обезбеђења ваздушне пловидбе и други послови у вези са безбедношћу
на ваздухопловном пристаништу.

Лица која привремено
врше службене послове на ваздухопловном пристаништу дужна су да носе знак
идентификације (беџ).

Дозвола из става 1.
овог члана издаје се према прописима којима се уређује контрола прелажења
државне границе и кретање и боравак у граничном појасу.

Знак идентификације
(беџ) из става 1. овог члана издаје орган, односно предузеће* у коме је
лице запослено и о томе се води евиденција (регистар).

Знак идентификације
(беџ) из става 3. овог члана издаје надлежна служба органа унутрашњих послова
на ваздухопловном пристаништу. 


*Службени лист СРЈ, број 2/1993

 

Члан
20.

Предузеће* за аеродромске
услуге, односно носилац права располагања аеродромом може вршити одређене
радове мањег обима на маневарским површинама ако они не зхатевају затварање
аеродрома и ако то одобри надлежна служба контроле летења.

Лица која се, ради
вршења послова из става 1. овог члана, задржавају на маневарским површинама,
дужна су да одржавају сталну везу с надлежном службом контроле летења,
коришћењем радио-станице и уговорених, односно прописаних сигнала, и да се
придржавају добијених упутстава. За сваки излазак на маневарске површине та
лица морају прибавити одобрење од надлежне службе контроле летења. 


*Службени лист СРЈ, број 2/1993

 

Члан
21.

По маневарским
површинама и платформи могу се кретати само возила којима се обављају службени
послови и у њима се могу налазити лица из члана 19. ст. 1. и 3. ове уредбе.

За кретање возила из
става 1. овог члана по маневарским површинама мора се прибавити одобрење
надлежне службе за контролу летења, којим се утврђује време кад се возила могу
кретати по тим површинама. Та возила морају бити снабдевена радио-станицом за
одржавање сталне везе с надлежном службом за контролу летења и опремљена
ротационим светлом жуте боје.

 

Члан
22.

Лица и возила која
се крећу по маневарским површинама и пристанишној платформи не смеју угрожавати
кретање ваздухоплова.

Путници и лица која
обављају одређене службене послове морају се налазити на безбедном одстојању, а
опрема и објекти морају бити заштићени од издувних струјања која настају
приликом маневрисања ваздухоплова.

 

Члан
23.

На простору
одређеном за кретање возила по пристанишној платформи и по маневарским
површинама возило се може кретати брзином до 40 km/h.

Изузетно од одредбе
става 1. овог члана, брзина кретања возила по маневарским површинама може бити и
већа од 40 km/h ако то захтева надлежна служба контроле летења.

Брзина кретања
возила, самоходне опреме и возила са вучном опремом приликом пролаза
ваздухоплова не сме бити већа од 15 km/h, а на удаљености од 15 метара од
најистуренијих делова ваздухоплова, брзина не сме бити већа од 5 km/h.

Возила и опрема из
става 3. овог члана не смеју се кретати испод габарита паркираног ваздухоплова,
осим ако се не користе за опслуживање ваздухоплова.

 

Члан
24.

Пристанишна зграда
мора имати посебне службене пролазе за домаћи и мађународни саобраћај који
користе лица која по потреби службе одлазе на пристанишну платформу или се са
ње враћају (посаде ваздухоплова, радници органа унутрашњих послова, царинских и
инспекцијских органа, радници службе чији се рад обавља у пристанишној згради и
сл.).

Ваздухопловно
пристаниште мора имати и службени пролаз за возила и лица која врше службене
послове на платформи и маневарским површинама.

 

Члан
25.

Предузеће* за аеродромске
услуге, односно носилац права располагања аеродромом дужан је да обезбеди да
после прегледа путника и ручног пртљага путници не дођу у контакт са лицима
која нису подвргнута овом прегледу. 


*Службени лист СРЈ, број 2/1993

 

Члан
26.

Предузеће* за аеродромске
услуге, односно носилац права располагања аеродромом, као и орган, односно предузеће*
које је носилац права располагања објектима, инсталацијама и уређајима, дужни
су да стално врше контролу лица и возила при уласку и изласку на службеним
пролазима.

О задржавању и
кретању лица и возила на ваздухопловном пристаништу, осим задржавања и кретања
лица у службеним просторијама органа управе на ваздухопловном пристаништу и у
подручју граничног прелаза, стара се предузеће* за аеродромске услуге,
односно носилац права располагања аеродромом. 


*Службени лист СРЈ, број 2/1993

 

Члан
27.

Органи, односно 
предузеће*
из члана 26. ове уредбе дужни су да уочљивим знацима обележе службене и друге
пролазе, правце кретања лица и возила и да истакну одређене забране и
ограничења кретања. 


*Службени лист СРЈ, број 2/1993

 

Члан
28.

На ваздухопловном
пристаништу забрањено је држање и ношење оружја, муниције, експлозива и других
опасних материјала, осим у случајевима предвиђеним посебним прописима.

 

V.
КАЗНЕНЕ ОДРЕДБЕ

 

Члан
29.

Новчаном казном од
________________ * казниће се се за прекршај предузеће** или друго
правно лице:

1) ако не обезбеди,
односно не чува ваздухоплове, објекте и опрему на ваздухопловном пристаништу од
значаја за безбедност ваздушне пловидбе (члан 3. став 3);

2) ако не утврди
планове мера безбедности за ванредне случајеве или мере безбедности у
случајевима кад се превозе југословенски и страни државници (члан 5. ст. 1. и
3);

3) ако не усклади
планове мера безбедности и поступке за њихово спровођење са другим
организацијама и органима на ваздухопловном пристаништу или ако не поступа по
плановима мера безбедности и поступцима за њихово спровођење (члан 6);

4) ако за време
задржавања ваздухоплова ноћу на пристанишној платформи, паркиралишту или у
хангару не обезбеди осветљавање тих објеката, односно простора (члан 10);

5) ако укрцавање
путника, пртљага и робе у ваздухоплов или њихово искрцавање из ваздухоплова или
снабдевање ваздухоплова горивом не врши на начин прописан овом уредбом (члан
12);

6) ако утовар
опасних или за здравље штетних ствари у ваздухоплов или њихов истовар из
ваздухоплова не врши на за то одређеном простору или ако не обезбеди
противпожарне или друге прописане мере обезбеђења или ако га не врши под
надзором одговорног лица, у складу са прописима о превозу опасних ствари (члан
14);

7) ако посебно не
обележи или не одвоји пртљаг лица у домаћем саобраћају кад се истим
ваздухопловом превозе лица у међународном и домаћем ваздушном саобраћају (члан
17);

8) ако не обезбеди
да систем веза и прописана сигнализација аеродромских служби са посадама
ваздухоплова и надлежном службом контроле летења обезбеђују тачно, хитно и
потпуно давање потребних података и обавештења о саобраћају на ваздухопловном
пристаништу (члан 18);

9) ако не обезбеди
да лица која врше службене послове на ваздухопловном пристаништу, кад се крећу по
пристанишној платформи, по маневарским површинама и у објектима који су од
заначаја за безбедност ваздушне пловидбе, за време вршења тих послова носе
прописано службено, односно радно одело, са прописаним ознакама и знацима
индентификације или ако не обезбеди да лица која привремено врше службене
послове на ваздухопловном пристаништу носе знак идентификације (беџ) – (члан
19);

10) ако се по
маневарским површинама и платофрми крећу возила којима се не обављају службени
послови или ако се у њима не налазе лица која врше службене послове на
ваздухопловном пристаништу или ако се по маневарским површинама крећу возила
без прибављеног одобрења надлежне службе контроле летења или ако та возила нису
снабдевена радио-станицом за одржавање сталне везе са надлежном службом
контроле летења или ако нису опремљена ротационим светлом жуте боје и сигналним
средствима (члан 21);

11) ако не обезбеди
да се лица и возила крећу по маневарским површанама и пристанишној платформи
тако да не угрожавају кретање ваздухоплова или ако не обезбеди да се путници и
лица која обављају одређене службене послове налазе на безбедном одстојању и да
опрема и објекти буду заштићени од издувних струјања која настају приликом
маневрисања ваздухоплова (члан 22);

12) ако се на
простору одређеном за кретање возила по пристанишној платформи и по маневарским
површинама возило креће брзином већом од брзине прописане овом уредбом (члан
23);

13) ако не обезбеди
сталну контролу улазака и излазака лица и возила на службеним пролазима (члан
26. став 1);

14) ако уочљивим
знацима не обележи службене и друге пролазе, правце кретања лица и возила, или
не истакне одређене забране и ограничења кретања (члан 27).

За радње из става 1.
овог члана казниће се и одговорно лице у предузећу** или у другом
правном лицу, односно одговорно лице у органу друштвено-политичке заједнице,
новчаном казном од ________________ *. 

*
Висина новчане казне није усклађивана после увођења новог динара.


**Службени лист СРЈ, број 2/1993

 

Члан
30.

Новчаном казном од
________________* казниће се за прекршај носилац права располагања аеродромом,
односно предузеће** за аеродромске услуге:

1) ако не обезбеди
ваздухопловно пристаниште од неконтролисаног приступа људи, возила и животиња
или ако га не огради на прописан начин (члан 3. став 1);

2) ако се испред
ваздухоплова, после слетања, по пристанишној платформи не креће возило службе
прихвата и отпреме (члан 8. став 1);

3) ако возило службе
прихвата и отпреме није обојено наранџастом бојом, са црним квадратним пољима,
величине 50х50 cm, и ако није опремљено ротационим светлом наранџасте боје
(члан 8. став 5);

4) ако при укрцавању
или искрцавању путника, при дну степеница, односно на авио-мосту не обезбеди
присуство одређеног стручног лица које за то одреди служба прихвата и отпреме
(члан 13);

5) ако пре укрцавања
путника и пртљага у ваздухоплов не обезеди идентификацију путничког пртљага
односно ако не обезбеди да служба прихвата и отпреме врши идентификацију
пртљага по систему нумеричке идентификације, или ако не обезбеди да се
неидентификован пртљаг држи на одређеном и обезбеђеном месту (члан 15);

6) ако без одобрења
надлежне службе контроле летења врши одређене радове мањег обима на маневарским
површинама (члан 20. став 1);

7) ако не обезбеди
да лица која врше одређене радове на маневарским површинама одржавају сталну
везу с надлежном службом контроле летења коришћењем радио-станице и уговорених,
односно прописаних сигнала или да се придржавају одређених упутстава (члан 20.
став 2);

8) ако у
пристанишној згради не обезбеди службене пролазе за домаћи и међународни
саобраћај које користе лица која по потреби службе одлазе на пристанишну
платформу или се са ње враћају (члан 24. став 1);

9) ако на
ваздухопловном пристаништу не обезбеди службени пролаз за возила и лица која
врше службене послове на платформи и маневарским површинама (члан 24. став 2);

10) ако не обезбеди
да после прегледа путника и ручног пртљага ти путници не дођу у контакт са
лицима која нису подвргнута овом прегледу (члан 25).

За радње из става 1.
овог члана казниће се и одговорно лице у предузећу** за аеродромске
услуге, односно носилац права располагања аеродромом новчаном казном од
________________.* 

*
Висина новчане казне није усклађивана после увођења новог динара.


**Службени лист СРЈ, број 2/1993

 

Члан
31.

Новчаном казном од
________________ * казниће се за прекршај предузеће** које је носилац
пава располагања ваздухопловом:

1) ако не управља
ваздухопловом по маневарским површинама и платформи према прописано обележеним
ознакама или ако носним точком не следи линију водиљу (члан 7);

2) ако по
пристанишној платформи не управља ваздухопловом према упутству службе прихвата
и отпреме (члан 8. став 4);

3) ако оправке
ваздухоплова не врши на за то одређеним и обележним местима или у хангарима или
ако оправке ваздухоплова врши кад се у ваздухоплову налазе путници (члан 11.
ст. 2. и 3);

4) ако при укрцавању
у ваздухоплов или искрцавању путника из ваздухоплова не обезбеди присуство
члана посаде ваздухоплова на врху степеница или на улазу у ваздухоплов (члан
13).

За радње из става 1.
овог члана казниће се и одговорно лице у предузећу** која је носилац
права располагања ваздухопловом новчаном казном од ________________.*

За радње из става 1.
тач. 1. и 2. овог члана казниће се и сопственик ваздухоплова новчаном казном од
________________.* 

* Висина
новчане казне није усклађивана после увођења новог динара.

**
„Службени лист СРЈ” број 2/93.

 

VI.
ПРЕЛАЗНЕ И ЗАВРШНЕ ОДРЕДБЕ

 

Члан
32.

Постављање ограде
прописане висине из члана 3. ове уредбе мора бити обављено у року од две године
од дана ступања на снагу ове уредбе.

 

Члан
33.

Одредба члана 15.
став 1. ове уредбе која се односи на идентификацију пртљага примењиваће се до
рока утврђеног у члану 302. Закона о ваздушној пловидби.

 

Члан
34.

Даном ступања на
снагу ове уредбе престаје да важи Уредба о безбедности и реду на ваздухопловном
пристаништу („Службени лист СФРЈ”, бр. 35/81).

 

Члан
35.

Ова уредба ступа на
снагу осмог дана од дана објављивања у „Службеном листу СФРЈ”.

 
Е.п. 
бр. 384
5. 
новембра 1987. године

Београд

Савезно извршно веће

Потпредседник,



Јанез Земљарич, с.р.