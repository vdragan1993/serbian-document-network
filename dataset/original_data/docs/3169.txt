ЗАКОН


о давању контрагаранције 
Републике
Србије
Србији 
и Црној
Гори 
по зајму 
Европске 
инвестиционе банке за финансирање пројекта обнове енергетског сектора у 
Републици
Србији


"Службени гласник
РС", број

120 од 

5. новембра 2004. 


 

 

Контрагаранција
Републике Србије

 

Члан 1.

Република Србија преузима обавезу да као контрагарант
измири обавезе Србије и Црне Горе по зајму Европске инвестиционе банке, у делу
који се односи на Републику Србију, у висини од 59 милиона евра, по основу
Финансијског уговора између Савезне Републике Југославије, као зајмопримца, и
Европске инвестиционе банке, као зајмодавца, закљученог августа 2002. године у
Београду, за финансирање Пројекта обнове енергетског сектора.

 

Обавеза Републике
Србије

 

Члан 2.

Контрагаранција из члана 1. овог закона даје се Србији
и Црној Гори на име обавезе из Закона о задужењу Србије и Црне Горе код
Европске инвестиционе банке у износу од 70 милиона евра за финансирање Пројекта
обнове енергетског сектора („Службени лист СЦГ”, број 26/03), којим се Србија и
Црна Гора задужује у своје име, а за рачун Републике Србије, у висини од 59
милиона евра за финансирање одређених компонената Пројекта обнове енергетског
сектора у Републици Србији, наведених у члану 3. поменутог закона и Закона о
ратификацији Финансијског уговора између Савезне Републике Југославије и
Европске инвестиционе банке (Пројекат обнове енергетског сектора) („Службени
лист СЦГ – Међународни уговори”, број 3/03 – у даљем тексту: Финансијски
уговор), који је закључен између Савезне Републике Југославије и Европске
инвестиционе банке.

 

Корисник зајма

 

Члан 3.

Корисник зајма из члана 1. овог закона у Републици
Србији је Јавно предузеће Електропривреда Србије (у даљем тексту: Корисник
зајма).

 

Начин повлачења
средстава зајма

 

Члан 4.

Средства зајма повлаче се по захтеву Корисника зајма,
преко Министарства финансија, на специјални рачун – „EIB 
P.S.R. Loan F.R.Y. (Serbia)”, који ће бити отворен на име Министарства финансија код Народне банке
Србије.

Министарство финансија ће девизна средства из става 1.
овог члана промптно трансферисати у корист посебног девизног рачуна, који ће
Корисник зајма отворити, у складу са чланом 4. Закона о девизном пословању
(„Службени лист СРЈ”, бр. 23/02 и 34/02), код 

Societe Generale Yugoslav Bank,
за сврху плаћања обавеза према ино партнерима по комерцијалним уговорима.

 

Отплата зајма

 

Члан 5.

Отплата зајма врши се по налогу зајмопримца преко
Народне банке Србије у еврима.

 

Затезна камата и
остали трошкови

 

Члан 6.

На дневни неплаћени износ било које транше обрачунаваће
се процентуална годишња каматна стопа наведена у налогу за повлачење транше, а
та камата ће бити једнака каматној стопи коју одреди Европска инвестициона
банка у складу са опште примењеним принципима прописаним од стране њених власти
и који су на снази на дан налога за повлачење транше.

Затезна камата ће се приписивати на сваку неплаћену
суму у вези са било којом траншом, од датума доспећа за наплату до стварног
датума плаћања, а обрачунаваће се у односу на сваки референтни период по
годишњој каматној стопи која је виша од 

EURIBOR + 2% и по каматној стопи
утврђеној за односну траншу на начин из става 1. овог члана, увећаној за 0,25%.

Остали трошкови, који обухватају професионалне,
банкарске, трансферне и друге трошкове који настану у примени или извршењу по
Финансијском уговору или документима у вези са Финансијским уговором, јесу
трошкови Корисника зајма.

 

Обавезе корисника
зајма

 

Члан 7.

Средстава за отплату зајма обезбедиће Корисник зајма.

Корисник зајма је дужан да средства за отплату зајма
обезбеђује према плану отплате за сваку повучену траншу, у износу који укључује
и обрачунату камату на ту траншу.

Корисник зајма ће обезбеђивати средства за отплату
зајма из сопствених прихода, уплатом динарске противвредности доспелих девизних
обавеза по обрачуну Народне банке Србије и обавештењу Министарства финансија.

Корисник зајма даће овлашћење Министарству финансија,
сагласно члану 4. став 4. Закона о платном промету („Службени лист СРЈ”, бр.
3/02 и 5/03 и „Службени гласник РС”, број 43/04), са инструкцијом за наплату са
рачуна за прикупљање прихода од електричне енергије ЈП „ЕПС”, који се води у
Министарству финансија – Управи за јавна плаћања, које ће бити употребљено у
случају да Корисник зајма не изврши обавезу из става 3. овог члана.

 

Ступање на снагу

 

Члан 8.

Овај закон ступа на снагу осмог дана од дана
објављивања у „Службеном гласнику Републике Србије”.