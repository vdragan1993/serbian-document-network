На основу члана 73.
Устава Републике Србије,

Народна скупштина
Републике Србије, на Седмој седници Другог заседања 27. децембра 1991. године,
поводом разматрања Позива за признавање Републике Српске Крајине, донела је
 
 
ДЕКЛАРАЦИЈУ

о 
неотуђивом праву српског народа на самоопредељење
„Службени
гласник РС”, број 79
од 31. децембра 1991.
 
 
I

Српски народ који
живи у Југославији на својим историјским и етничким територијама изван
административних граница Републике Србије изјаснио се слободно и демократски о
свом зајендичком животу у Југославији заједно са другим народима који желе да
остану у заједничкој држави.

Ово суверено и
неотуђиво право српског народа, утврђено у Уставу Југославије, Повељи
Уједињених нација, Завршном акту Хелсиншке конференције о безбедности и
сарадњи, Париској повељи за нову Европу, као универзално право на
самоопредељење народа, не може бити искључено или ограничено актима Европске
заједнице или других субјеката међународне заједнице.
 
II

Поштујући слободно
изражену вољу српског народа да живи у Југославији као заједничкој држави
народа и република које то желе, Република Србија на основу обавезе утврђене у
свом Уставу сматра неспорним неотуђиво и легитимно право српског народа на
самоопредељење и живот у миру, слободи, демократији и учиниће све што је у
њеној моћи да се та права остваре. Та права српског народа су његова суверена,
историјска, национална и државотворна права утврђена у Уставу Југославије и
међународним уговорима од стварања Краљевина Срба, Хрвата и Словенаца до данас.
 
III

У светлу
континуиране једностране сеције Републике Хрватске у најновије ескалације
подршке тој сецесији од стране ЕЗ и посебно неких њених водећих чланица, акт
проглашења Српске Републике Крајине представља акт самоодбране од погубних
последица које би једнострано признавање независности Хрватске имало за
биолошки опстанак и основна национална и људска права српског народа у тим
крајевима.

Зато ће се Република
Србија залагати за мир и политичко решавање кризе у Југославији које треба да
омогући афирмацију демократских метода изласка из кризе и подједнако уважавање
легитминих интереса свих југословенких народа и република.

У том смислу,
Република Србија чврсто подржава напоре ОУН усмерене на хитну обуставу војних
сукоба, успостављање стабилног мира и стварање неопходних услова за настављање
политичког преговарачког процеса, под ингеренцијама и ауторитетом светске
организације о свеобухватном решењу југословенске државне кризе на правичан и
трајан начин.
IV

Ову декларацију
објавити у „Службеном гласнику Републике Србије”
 
 
РС број 439
У Београду, 27. децембра 1991. године
Народна скупштина Републике Србије
Председник,
Александар Бакочевић, с. р.