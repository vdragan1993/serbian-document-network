На основу члана 176. став 1. Закона о ауторском и сродним правима („Службени гласник РС”, бр. 104/09, 99/11 и 119/12), (у даљем тексту: Закон),
Управни одбор Сокоја – Организације музичких аутора Србије, из Београда, Мишарска 12–14 (у даљем тексту: Сокој) објављује
 
ТАРИФУ 
накнада за кабловско реемитовање музичких дела из репертоара Сокоја
"Службени гласник РС", број 55 од 25. јуна 
				2015.
 
Члан 1.
Тарифом накнада за кабловско реемитовање музичких дела из репертоара Сокоја (у даљем тексту: Тарифа) утврђују се висина и начин одређивања ауторске накнаде за кабловско реемитовање музичких дела из репертоара Сокоја.
Члан 2.
За коришћење репертоара Сокоја, корисник је дужан да:
– до 5. у месецу доставља Сокоју податке о приходима од претплате што представља производ месечне претплате у појединачној понуди и броја претплатника,
– до 5. у месецу доставља Сокоју податке о броју претплатника (прикључака),
– до 5. у месецу доставља Сокоју, у складу са електронском евиденцијом реемитовања ауторских дела, податке који се односе на називе свих реемитованих канала у оквиру којих су реемитована ауторска дела, датум реемитовања канала и државе порекла емитовања, 
– плаћа ауторску накнаду, према рачуну односно предрачуну Сокоја, месечно. 
Члан 3.
Основица за обрачун накнаде за реемитовање музичких дела из репертоара Сокоја чини приход од претплате који се израчунава као производ месечне цене претплате у појединачној понуди и броја претплатника које је конкретни корисник пријавио надлежном органу или агенцији.
Уколико корисник нуди пакет услуга који поред услуге кабловског реемитовања садржи и услуге телефоније интернета и друго, основицу за обрачун накнаде представља пуна цена услуге реемитовања сваког појединачног корисника. 
Накнада за реемитовање износи 2% на основицу наведену у ставу 1. овог члана.
Уколико корисник не остварује приход, накнада износи 2% од свих трошкова (без ПДВ-а) које корисник има у вези са кабловским реемитовањем, без обзира да ли су плаћени и без умањења.
Уколико корисник не достави потребне податке, примениће се званично доступни подаци надлежних органа или агенција.
Члан 4.
Накнада за реемитовање музичких дела из репертоара Сокоја ни у ком случају не може бити мања од минималне накнаде одређене Тарифом.
У свим случајевима када је накнада обрачуната применом члана 3. Тарифе мања од минималне накнаде одређене Тарифом, примениће се минимална накнада (кабловски оператор ради без прихода односно пружа услуге кабловског реемитовања по ценама које су ниже од тржишних).
Минимална накнада износи 13,50 динара по претплатнику.
У случају да корисник не достави податак о броју претплатника, Сокој ће применити последње званично објављене податке надлежног органа или агенције о броју претплатника конкретног корисника и на основу тога формирати задужење у аконтационом износу.
Уколико се подаци које доставља корисник разликују од података које објави надлежни орган или агенција, Сокој ће по објављивању података од стране надлежног органа извршити корекцију задужења корисника.
Износ минималне накнаде у висини од 13,50 динара утврђена је према званично објављеној просечној цени претплате у износу од 900,00 динара односно од 930,00 динара за дигиталне канале.
У случају повећања званично објављене просечне цене претплате, минимална накнада утврђена овом тарифом увећаће се сразмерно, по објављивању података. 
Члан 5.
Обрачуната ауторска накнада, према овој тарифи, увећава се за износ ПДВ-а у складу са позитивним законским прописима.
Члан 6.
Месечни обрачун накнаде се врши на основу података које корисник достави.
У случају да корисник не достави у року податке релевантне за обрачун накнаде, Сокој ће накнаду утврдити у месечном аконтативном износу, на бази:
1. раније достављених података од стране корисника,
2. података добијених од државних органа, агенција и слично.
Коначан обрачун накнаде за одређени период, односно корекција претходног обрачуна за исти период, ће се извршити након достављања података од стране корисника надлежном органу или агенцији.
Члан 7.
Уколико корисник има закључен уговор са Сокојем и ако у уговореним роковима: 
1. пријави тачне податке релевантне за обрачун накнаде,
2. достави тачне податке о броју претплатника у прописаној форми, и 
3. накнаду исплати у целини по рачуну, односно предрачуну Сокоја;
на износ обрачунате накнаде одобрава се попуст од 10%.
Члан 8.
Тарифа ступа на снагу наредног дана од дана објављивања у „Службеном гласнику Републике Србије”, а примењиваће се од 1. јула 2015. године.
Ступањем на снагу ове тарифе престаје да важи Тарифа накнада које наплаћује Сокој по основу кабловског реемитовања музичких дела, број 01-9966/3 од 30. јуна 2010. године објављена у „Службеном гласнику РС”, број 47/10) и одредбе Тарифе накнада које наплаћује Сокој, у делу Емитовање музичких дела – сателитско емитовање, тарифна класа 5, тарифни број 2, тачка 2. („Службени гласник РС”, број 85/07).
 
Број 02-2272/3
У Београду, 18. јуна 2015. године
Председник Управног одбора Сокоја,
Петар Стокановић, с.р.