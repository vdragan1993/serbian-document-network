На основу члана 207. став 10. Закона о безбедности саобраћаја на путевима („Службени гласник РС”, бр. 41/09, 53/10 и 101/11),
Министар унутрашњих послова доноси
 
ПРАВИЛНИК
о начину вођења регистра привредних друштава, односно средњих стручних школа, за којe је издата дозвола за оспособљавањe кандидата за возаче

"Службени гласник РС", број 53 од 24. маја 
	2012.
 
Члан 1.
Овим правилником уређује се начин вођења регистра привредних друштава, односно средњих стручних школа, за којe је издата дозвола за оспособљавањe кандидата за возаче (у даљем тексту: регистар).
Члан 2.
Регистар садржи следеће податке:
1) број уписа у регистар;
2) пуно пословно име привредног друштва, односно средње стручне школе;
3) скраћено пословно име;
4) седиште привредног друштва, односно средње стручне школе;
5) пословно име огранка;
6) седиште огранка;
7) матични број привредног друштва, односно средње стручне школе;
8) код привредног друштва, односно његовог огранка, односно средње стручне школе;
9) категорије возила за које је добијена дозвола за оспособљавање кандидата за возаче;
10) број дозволе за оспособљавање кандидата за возаче;
11) датум издавања дозволе за оспособљавање кандидата за возаче;
12) датум одузимања дозволе за оспособљавање кандидата за возаче;
13) датум привремене забране рада и време трајања забране;
14) датум привременог престанка рада и време трајања престанка;
15) основни показатељи о оспособљавању кандидата за возаче по привредним друштвима, односно огранцима привредних друштава, односно средњим стручним школама.
Члан 3.
Регистар као јавну књигу у електронскoм облику води Министарство унутрашњих послова (у даљем тексту: Министарство).
Подаци из регистра објављују се на интернет страници Министарства.
Члан 4.
Упис привредних друштава, односно огранака привредних друштава, односно средњих стручних школа, за којe је издата дозвола за оспособљавања кандидата за возаче у регистар врши Министарство, по службеној дужности.
Привредна друштава, односно огранци привредних друштава, односно средње стручне школе, који су уписани у овај регистар, дужни су да писменим путем обавесте Министарство о свакој промени података који се уписују у регистар, у року од осам дана од дана настале промене уз достављање одговарајуће документације.
Унос и промену података у регистру врши овлашћени полицијски службеник Министарства.
На захтев привредног друштава, односно огранка привредног друштва, односно средње стручне школе Министарство издаје потврду о упису у регистар.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
 
01 број 5382/12
У Београду, 14. маја 2012. године
Министар,

Ивица Дачић, с.р.