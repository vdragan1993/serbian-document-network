На основу члана 27. став 1. и члана 35. став 2. Закона о
планирању и уређењу простора и насеља („Службени гласник РС”, бр. 44/95, 23/96,
16/97 и 46/98),

Влада Републике Србије, доноси

 

ОДЛУКУ

о изради Просторног плана подручја посебне намене Националног парка 
Копаоник

	 "Службени
гласник РС”, број 
16 
 од
5. априла 


2002.

 

1. Приступа се изради
Просторног плана подручја посебне намене Националног парка Копаоник (у даљем тексту:
Просторни план).

2. Циљ доношења Просторног
плана је утврђивање планских решења, режима и услова коришћења, организације, уређења
и заштите простора којима се обезбеђује заштита и презентација природних и културно-историјских
вредности Националног парка; успостављање зона са различитим режимом заштите и коришћења
простора; усмеравања дугорочног развоја подручја, пољопривреде, шумарства, туризма
и других активности комплементарних функцији презентације природних и културно-историјских
вредности, уређења и изградње постојећих насеља, инфраструктурних система и објеката;
обезбеђење услова за просторну, саобраћајну, туристичку и друге облике интеграције
подручја са окружењем.

3. Подручје Просторног
плана обухвата делове територија општина Брус, Рашка и Лепосавић, и то: на територији
општине Брус целе катастарске општине Крива Река, Паљевштица, Ливађе, Горманци,
Кнежево, Равниште, Бозољин и Брзеће; на територији општине Рашка целе катастарске
општине Јошаничка Бања, Црна Глава, Кремиће, Бадањ, Семетеш, Тиоџе, Лисина, Шипачина,
Копаоник и Раковац; на територији општине Лепосавић целе катастарске општине Гувниште
и Бело Брдо.

Подручје Просторног плана
дато је на графичком приказу, који је одштампан уз ову одлуку и чини њен саставни
део.

4. Просторни план садржаће
разраду на нивоу регулационог плана за урбанизована подручја територије Националног
парка Суво Рудиште, Јарам, Сребренац, Лисина, Црна Глава, Крива Река, Брегова, Ђорђевићи,
Рендара, Запланина-Челићи, Аутокамп Брзеће, Гарине, Гвоздац, Кадијевац, Мека Преседла,
Циганска Река, Беђировац, фарме Лисинац и Сребренац, као и простор посебне намене
на локалитетима Суво Рудиште, Панчићев Врх, Вучак и Гобеља.

За остале локалитете
на подручју обухваћеном Просторним планом могућа је израда планских аката у складу
са Законом.

5. Концепција Просторног
плана биће заснована на студијској и планској документацији, резултатима досадашњих
истраживања, постојећој урбанистичкој и развојној документацији.

6. Носилац израде Просторног
плана је Министарство урбанизма и грађевина – Завод за просторно планирање и урбанизам.

7. Министарства, посебне
организације, јавна предузећа и установе надлежне за послове трговине, туризма и
услуга, здравља и заштите животне околине, културе, пољопривреде, шумарства и водопривреде,
саобраћаја и телекомуникација доставиће у року од 30 дана од дана ступања на снагу
ове одлуке све расположиве податке, услове и документацију из делокруга свога рада
носиоцу израде Просторног плана.

8. Рок за израду и доношење
Просторног плана је 12 месеци од дана ступања на снагу ове одлуке.

9. Средства за израду
Просторног плана обезбедиће Министарство урбанизма и грађевина, Министарство трговине,
туризма и услуга, Министарство здравља и заштите животне околине, Министарство пољопривреде,
шумарства и водопривреде, Јавно предузеће „Национални парк Копаоник” и скупштине
општина Рашка, Брус и Лепосавић.

10. Нацрт просторног
плана биће изложен на јавни увид у трајању од 30 дана у зградама скупштина општина
Брус, Рашка и Лепосавић.

Истовремено са јавним
увидом спровешће се стручна расправа о Нацрту просторног плана са јавним предузећима
и другим заинтересованим предузећима, друштвима и асоцијацијама са територија општина
из става 1. ове тачке.

11. До доношења овог
просторног плана, забрањује се изградња нових објеката високоградње. Дозвољена је,
у циљу побољшања нивоа квалитета и смањења капацитета: реконструкција постојећих
објеката и постављање привремених објеката на јавним површинама.

Дозвољава се изградња
објеката инфраструктуре у складу са Законом и важећим плановима.

12. Ова одлука ступа
на снагу осмог дана од дана објављивања у „Службеном гласнику Републике Србије”.

 

05
број 350-892/2002-001

У
Београду, 27. марта 2002. године


Влада
Републике Србије

Потпредседник,


Јожеф
Каса, с.р.