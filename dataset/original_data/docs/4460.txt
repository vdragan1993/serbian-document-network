На основу члана 85.
став 1. тачка 2. Закона о задругама (“Службени лист СРЈ”, бр. 41/96 и 12/98),
Скупштина Савеза стамбених задруга Југославије доноси

 

 

ПРАВИЛА


о задружној ревизији стамбених задруга

 „Службени
лист СРЈ”, број 26 од 29. 
маја 1998.

 

 

I.
ОСНОВНЕ ОДРЕДБЕ

 

Члан
1.

Овим правилима
прописују се услови које морају испуњавати задружни савези и ревизори који
обављају задружну ревизију, садржина извештаја о обављеној ревизији, као и
друга питања од значаја за задружну ревизију стамбених задруга.

 

Члан
2.

Задружна ревизија (у
даљем тексту: ревизија) обавезна је за све стамбене задруге (у даљем тексту:
задруга).

Ова правила сходно
се примењују и на савезе задруга из става 1. овог члана.

 

Члан
3.

Ревизију обавља
задружни савез који испуњава услове прописане овим правилима (у даљем тексту:
ревизијски савез).

Савез стамбених
задруга Југославије (у даљем тексту: Савез) обезбеђује обављање ревизије,
утврђује који задружни савез и која лица испуњавају услове прописане овим
правилима за обављање ревизије и води регистар тих савеза и именик ревизора.

 

Члан
4.

Ревизија може бити
редовна и ванредна.

 

Члан
5.

Редовна ревизија
обавља се сваке друге године према програму који утврђује ревизијски савез.
Програмом се утврђује и редослед задруга код којих ће се обавити редовна
ревизија.

Ако задруга није
обухваћена програмом из става 1. овог члана задруга је обавезна да поднесе
захтев за обављање редовне ревизије.

 

Члан
6.

Ванредна ревизија
обавља се по потреби.

Захтев за обављање
ванредне ревизије може поднети: надлежни орган задруге, задружни савез,
надлежни државни орган, одређени број задругара утврђен задружним правилима и
поверилац задруге.

 

II.
ПРЕДМЕТ И ЗАДАЦИ РЕВИЗИЈЕ

 

Члан
7.

Задатак ревизије је
да стручно, објективно, одговорно и савесно испита, провери и утврди:

1) да ли су
оснивачка, општа и друга акта, пословна документација, организовање задруге,
као и финансијско и друго пословање задруге у складу са задружним принципима,
Општим правилима стамбеног задругарства Југославије (у даљем тексту: Општа
правила), Законом о задругама (у даљем тексту: Закон) и другим прописима;

2) однос запослених
према задругарима и вршење права и обавеза задругара и запослених у задрузи;

3) извршавање
обавеза утврђених Законом, Општим правилима и правилима задруге, према
задругарима, другим задругама и Савезу;

4) обим задружне
солидарности и задружне сарадње;

5) обезбеђење
података и средстава за обављање задружне ревизије и вођење задружног регистра
и задружне статистике;

6) друге потребне
чињенице од значаја за рад и пословање задруге.

 

Члан
8.

Поред контролне
функције, ревизија има задатак да врши и одређену превентивну и инструктивну
функцију у циљу заштите интереса задруга, задругара и унапређења задругарства.

 

III.
УСЛОВИ КОЈЕ МОРА ИСПУЊАВАТИ ЗАДРУЖНИ САВЕЗ И РЕВИЗОР КОЈИ ОБАВЉА ЗАДРУЖНУ
РЕВИЗИЈУ

 

Члан
9.

Задружну ревизију
може обављати задружни савез стамбених задруга који испуњава следеће услове:

1) да је регистрован
код надлежног привредног суда за обављање послова из чл. 70. и 71. Закона;

2) да има свој
простор или простор у закупу и решење надлежног органа о испуњењу услова
заштите на раду;

3) да има нужну
опрему за обављање административних послова и најмање једно запослено лице
одговарајуће стручне спреме.

Савез прописује
ближе услове у погледу техничке и кадровске оспособљености ревизијског савеза.

 

Члан
10.

Одлуку који задружни
савез испуњава услове из члана 9. ових правила, доноси Скупштина Савеза.

Скупштина Савеза
доноси одлуку о томе када ревизијски савез више не испуњава услове прописане
овим правилима.

 

Члан
11.

Одука из члана 10.
ових правила доставља се надлежном савезном органу који врши надзор над вршењем
јавних овлашћења здружних савеза.

 

Члан
12.

У ревизорском позиву
постоје два звања:

1) главни ревизор,

2) ревизор.

 

Члан
13.

Звање главног
ревизора и ревизора (у даљем тексту: ревизор) може стећи лице које испуњава
следеће услове:

1) да је
југословенски држављанин;

2) да има високу,
вишу или средњу стручну спрему;

3) да има најмање
три године радног искуства;

4) да познаје
прописе из области задругарства, као и специфичности, традиционалне вредности и
принципе стамбеног задругарства;

5) да није осуђивано
за кривична дела која га чине недостојним за обављање ревизије.

 

Члан
14.

Ревизор има службену
легитимацију. Образац легитимације из става 1. овог члана утврђује ревизијски
савез.

 

Члан
15.

Ревизор може
засновати радни однос у ревизијском савезу или бити ангажован по другом основу,
у складу са законом.

 

Члан
16.

Ревизор губи звање
ако престане да испуњава услове из члана 13. ових правила, као и ако ревизију
не обавља стручно, непристрасно и савесно.

 

Члан
17.

Стицање и губљене
звања ревизора утврђује се посебним актом Савеза.

 

IV.
ПОСТУПАК ВРШЕЊА РЕВИЗИЈЕ

 

Члан
18.

Ревизор ради по
налогу ревизијског савеза.

Налог за обављање
ревизије садржи и назнаку о којој врсти ревизије се ради.

Ревизија се може
обављати у просторијама задруге, односно у просторијама ревизијског савеза.

Пре почетка обављања
ревизије, ревизијски савез је дужан да обавести задругу која је подвргнута
ревизији.

 

Члан
19.

Ревизор је дужан да
се легитимише да је овлашћен да обавља ревизију.

Ревизор одређује
која документа, подаци и услови за рад су му потребни за рад.

Ревизор може да
захтева присуство и сарадњу одређених лица за која оцени да су му потребна за
успешно обављање ревизије.

 

Члан
20.

Задруга је дужна да
ревизору стави на располагање потребне исправе и пружи информације и објашњења
који су по оцени ревизора неопходни за обављање ревизије и сачињавање извештаја
о обављеној ревизији.

 

Члан
21.

Ако задруга одбије
да прими ревизора, не обезбеди средства и друге услове неопходне за обављање
ревизије, или на други начин онемогући обављање ревизије, ревизор ће о томе
писмено обавестити ревизијски савез.

Ревизијски савез ће
упозорити задругу која одбије или онемогући обављање ревизије и наложити јој да
обезбеди услове за обављање ревизије у складу са Законом и овим правилима.

 

Члан
22.

Ако задруга не
поступи по упозорењу и налогу ревизијског савеза, ревизијски савез ће о томе
обавестити надлежни савезни орган.

У случајевима из
става 1. овог члана ревизијски савез може обавестити и друге надлежне органе и
поднети пријаву за покретање поступка.

Ако директор или
друго одговорно лице у задрузи онемогући или омета обављање ревизије,
ревизијски савез може поднети захтев надлежном органу задруге за покретање
поступка за утврђивање одговорности тих лица и предузимање одговарајућих мера.

 

Члан
23.

Ревизија се може
обављати са једним или више ревизора.

Ревизор може
обављати ревизију и уз присуство инспектора, вештака и других лица, ако се за
то укаже потреба.

 

V.
САДРЖАЈ ИЗВЕШТАЈА О ОБАВЉЕНОЈ РЕВИЗИЈИ И ПОСТУПАК ПО ИЗВЕШТАЈУ

 

Члан
24.

Ревизор је дужан да
сачини писмени извештај о обављеној ревизији (у даљем тексту: извештај).

 

Члан
25.

Извештај садржи
налазе и оцену ревизора о питањима која су предмет ревизије, као и образложење
дате оцене.

Извештај из става 1.
овог члана садржи и:

1) опште податке о
задрузи која је предмет ревизије;

2) податке о
ревизору који је обавио ревизију, лицима која су присуствовала, времену и месту
вршења ревизије;

3) податке о врсти
ревизије;

4) податке о
предмету ревизије, односно о обиму обављене ревизије, у којима се наводи
садржина одлуке, односно захтева за спровођење и ванредне ревизије;

5) прописе које је
ревизор применио;

6) документа која је
ревизор контролисао;

7) мере, упутства и
налоге које је ревизор давао у току ревизије;

8) неправилности
које су отклоњене у току ревизије;

9) неправилности
које треба отклонити и рокове;

10) предлог мере
које треба да предузме ревизијски савез и рок за њихово предузимање;

11) упутства о
поступку и правну поуку.

 

Члан
26.

Ревизор доставља
извештај ревизијском савезу у року од седам дана од дана обављања ревизије.

Извештај са
примедбама и упутствима, ревизијски савез доставља задрузи која је предмет
ревизије, задружном савезу чији је члан, односно Савезу.

 

Члан
27.

Задруга је дужна да
поступи по примедбама и упутствима у року утврђеном у извештају.

 

Члан
28.

Задруга може
ревизијском савезу доставити приговор на извештај о обављеној ревизији у року
од 15 дана од дана пријема извештаја.

По приговору задруге
одлучује ревизијски савет.

Ревизијски савет
бира скупштина Савеза, на предлог извршног одбора.

 

Члан
29.

Извештај постаје
коначан по истеку рока за достављање приговора, односно даном кад задруга прими
одлуку ревизијског савеза о одбијању приговора.

 

Члан
30.

Директор задруге је
дужан да извештај о ревизији са примедбама и упутствима стави на дневни ред
управног и надзорног одбора задруге.

Записник са седнице
органа из става 1. овог члана доставља се ревизијском савезу у року од осам
дана од дана одржавања седнице.

Члан
31.

Задруга је дужна, у
року од 60 дана од дана када је извештај постао коначан, да обавести ревизијски
савез и задружни савез у који је учлањена, односно Савез, о свом поступању по
примедбама и упутствима из тог извештаја.

 

Члан
32.

Ако задруга не
поступи по налозима и не отклони неправилности које је утврдила задружна
ревизија, ревизијски савез ће о томе обавестити надлежни државни орган и
предузети друге мере утврђене Законом и овим правилима.

 

Члан
33.

Ако ревизијски савез
оцени, на основу извештаја, да је учињено кривично дело, привредни преступ или
прекршај, поднеће пријаву надлежном органу за покретање поступка.

 

Члан
34.

Ревизијски савез, у
случају теже повреде задружних принципа, Закона и Општих правила, подноси суду
који води регистар, пријаву за покретање поступка ликвидације задруге и брисања
из судског регистра, ако оцени да су испуњени услови за ликвидацију задруге.

 

VI.
ОБАВЕЗЕ ЗАДРУГЕ И РЕВИЗОРА

 

Члан
35.

Задруга је дужна да
обезбеди податке, средства и друге услове утврђене Законом, Општим правилима и
овим правилима ради обављања задружне ревизије и вођења задружног регистра.

 

Члан
36.

Директор задруге,
односно лице које он овласти, дужан је да даје истинита, тачна и потпуна обавештења
о свему што је потребно да се ревизија изврши правилно и ефикасно.

 

Члан
37.

Сматраће се да се
задруга није подвргла задружној ревизији ако не обезбеди средства за обављање
ревизије и рад ревизора, ако не пружи податке и обезбеди документа и друга средства
и услове за обављање ревизије и вођење задружног регистра.

 

Члан
38.

Ревизор је дужан да
ревизију обавља стручно, непристрасно и савесно.

 

VII.
ТРОШКОВИ РЕВИЗИЈЕ

 

Члан
39.

Трошкове редовне
ревизије сноси задруга у којој се врши ревизија.

Трошкове ванредне
ревизије сноси задруга, односно подносилац захтева, ако се утврди да такав
захтев није био оправдан, односно да нису утврђене неправилности у раду
задруге.

 

Члан
40.

Трошкове за обављање
ревизије чине посредни и непосредни трошкови.

Посредни трошкови
састоје се од заједничких трошкова за формирање и континуиран рад ревизијског
савеза као сталне, стручно оспособљене, технички и организационо способне
задружне организације (пословни простор, опрема, стручни и
административно-технички послови, вођење регистра, опште и посебне статистике
везане за послове ревизије, праћење извршења налога, вођење поступака по
жалбама, стручна помоћ задругама при отклањању недостатака и сл.).

Непосредни трошкови
састоје се од трошкове везаних за извршавања конкретних налога за редовну и
ванредну ревизију и обилазак задруге (путни трошкови и сл.).

 

Члан
41.

Партиципацију у
посредним трошковима задруге су дужне да уплаћују континуирано, на начин и у
износу који утврди ревизијски савез.

Средства из става 1.
овог члана обезбеђују све стамбене задруге уплатом задружног доприноса
ревизијском савезу.

 

Члан
42.

Неизвршавање обавезе
задруге по основу обезбеђења средстава из члана 40. односно нередовна уплата
задружног доприноса из члана 41. ових правила, сматраће се да се задруга није
подвргла ревизији у смислу одредби Закона и ових правила.

 

VIII.
ПРЕЛАЗНЕ И ЗАВРШНЕ ОДРЕДБЕ

 

Члан
43.

Генерални секретар
Савеза стара се о спровођењу ових правила и даје одговарајућа упутства и
стручна мишљења.

 

Члан
44.

Ова правила ступају
на снагу осмог дана од дана објављивања у „Службеном листу СРЈ”.

 

 

Број: 95

26.
новембра 1997. године

Београд

 

Генерални
секретар

Новица Сташевић, 

с.р.

 

Председник Скупштине

проф. др. 

Никола
Митровић, с.р.