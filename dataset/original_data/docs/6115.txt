На основу члана 8. став 8. Закона о вину („Службени гласник РС”, број 41/09)
Министар пољопривреде, трговине, шумарства и водопривреде, доноси
 
ПРАВИЛНИК
о начину и поступку производње и о квалитету стоних вина, као и вина са географским пореклом

"Службени гласник РС", број 87 од 
	21. новембра 2011.
 
1. Уводне одредбе
Члан 1.
Овим правилником ближе се прописује начин и поступак производње и квалитет стоног вина, као и максимално дозвољени приноси грожђа, начин и поступак производње и квалитет вина за сваку од категорија вина са географским пореклом.
Члан 2.
У зависности од квалитета, начина производње и врсте виноградарског подручја мирно вино (у даљем тексту: вино) разврстава се у складу са Законом о вину у следеће категорије:
1) ,,стоно” вино (вино без географског порекла);
2) вино са географским пореклом.
Према боји вино се разврстава на: 
1) бело вино, произведено од грожђа белих сорти винове лозе; 
2) розе вино, произведено претежно од грожђа црвених и црних сорти винове лозе; 
	
3) црвено вино које је произведено од грожђа црних сорти винове лозе. 
У зависности од садржаја непреврелог шећера (редукујући шећер), вино се разврстава на: суво, полусуво, полуслатко и слатко. 
	
Суво вино садржи највише до 4 g/l непреврелог шећера, односно до 9 g/l непреврелог шећера под условом да садржај укупних киселина изражен у g/l винске киселине није већи од вредности која је за 2 g/l мања од садржаја непреврелог шећера. 
	
Полусуво вино садржи непреврели шећер чија је вредност већа од вредности из става 4. овог члана, али не већа од 12 g/l, односно од 18 g/l под условом да садржај укупних киселина изражен у g/l винске киселине није већи од вредности која је за 10 g/l мања од садржаја непреврелог шећера.
Полуслатко вино садржи непреврели шећер чија је вредност већа од вредности из става 5. овог члана, али није већи од 45 g/l. 
	
Слатко вино садржи преко 45 g/l непреврелог шећера. 
2. Начин и поступак производње вина
Фазе производње вина
Члан 3.
Вино се производи на начин и по поступку који се састоји од:
1) транспорта и прераде грожђа; 
2) производње шире; 
3) алкохолне ферментације, неговања и финализације вина;
4) складиштења и пуњења вина.
Транспорт и прерада грожђа
Члан 4.
Транспорт и прерада грожђа обухватају поступке: транспорта, триаже грожђа, муљања, одвајања петељки, оцеђивања, пресовања, мацерације по класичном (традиционалном) поступку, мацерације у атмосфери угљендиоксида, мацерације после загревања грожђа или кљука, постизања одговарајућег садржаја шећера у обраном грожђу, третирања кљука пектолитичким ензимима и друго.
Поступци из става 1. овог члана обављају се на начин којим се развијају и чувају природне карактеристике грожђа и у складу са посебним прописима којима се уређују енолошки поступци и енолошка средства за производњу шире, вина и других производа.
Производња шире
Члан 5.
Производња шире обухвата поступке: ацидификације, деацидификације, делимичне дехидратације шире, пречишћавања шире (таложење), сулфитације, десулфитације, третирања са желатином, третирања са танином, третирања са пектолитичким ензимима, третирања са бентонитом, третирања са активним угљем, третирања са силицијум диоксидом, третирања са ћелијским опнама квасаца, третирања са лизозимом, засејавања са квасцима, активирања алкохолне ферментације, смањења стварања пене у току ферментације, прекидања алкохолне ферментације физичким поступцима, спречавања алкохолне ферментације и друго.
Поступци из става 1. овог члана обављају се на начин којим се развијају и чувају природне карактеристике шире и у складу са посебним прописима којима се уређују енолошки поступци и енолошка средства за производњу шире, вина и других производа.
Алкохолна ферментација, неговање и финализација вина 
Члан 6.
Алкохолна ферментација, неговање и финализација вина обухватају поступке: алкохолне ферментације, хемијске ацидификације, физичке деацидификације, хемијске деацидификације, микробиолошке деацидификације млечним бактеријама, купажирања, претакања, проветравања, сулфитације, одстрањивања вишка гвожђа, бистрења, стабилизације у односу на таложење соли винске киселине, биолошке стабилизације, третирања са глуканазама, третирања са уреазом, одлежавања, третирања са аскорбинском киселином, третирања са поливинилполипиролидоном (ПВПП), третирања са глукозидазама, третирања са активним угљем, филтрирања, третирања бакар-сулфатом, егализације и друго.
Поступци из става 1. овог члана обављају се на начин којим се развијају и чувају природне карактеристике вина и у складу са посебним прописима којима се уређују енолошки поступци и енолошка средства за производњу шире, вина и других производа.
Складиштење и пуњење вина
Члан 7.
Складиштење и пуњење вина обухватају поступке: складиштења пре пуњења, пуњења, етикетирања, паковања, складиштења пре стављања у промет и друго.
Поступци из става 1. овог члана обављају се на начин којим се чувају природне карактеристике вина и у складу са посебним прописима којима се уређују енолошки поступци и енолошка средства за производњу шире, вина и других производа.
3. Максимални дозвољени приноси грожђа
Члан 8.
Максимални дозвољени приноси грожђа за регионално вино су:




Принос (kg/чокот)

Принос (kg/ha)



3000–4000 чокота/ha

преко 4000 чокота/ha

3000–4000 чокота/ha

преко 4000 чокота/ha



4,5

4

13.500

16.000



Максимални дозвољени приноси грожђа за квалитетно вино са географским пореклом су:




Принос (kg/чокот)

Принос (kg/ha)



3000–4000 чокота/ha

преко 4000 чокота/ha

3000–4000 чокота/ha

преко 4000 чокота/ha



2,5

2

7.500

8.000



4. Квалитет вина 
Општи услови у погледу квалитета вина
Члан 9.
Вино испуњава услове у погледу квалитета за одговарајућу виноградарску зону, чији је списак, као и карактеристике виноградарских зона дат у Прилогу који је одштампан уз овај правилник и чини његов саставни део, ако је произведено од грожђа одговарајућих сорти, одговарајућим поступцима производње и ако има одређене физичке, хемијске, микробиолошке и сензорне особине у складу са овим правилником, као и законом којим се уређује вино и прописима донетим за његово спровођење.
Посебни услови у погледу физичких и хемијских особина вина
Члан 10.
У погледу хемијских особина вино мора да садржи:
1) најмање 8,5 % vol стварног алкохола ако је произведено од грожђа убраног у виноградима који припадају А и Б виноградарским зонама, односно 9 % vol стварног алкохола ако је произведено од грожђа убраног у виноградима који припадају другим виноградарским зонама;
2) најмање 4,5 % vol стварног алкохола уколико је регионално вино, односно ,,PGI-Protectеd Geographical Indication” вино и квалитетно вино са географским пореклом, односно ,,PDO-Protected Denomination of Origin” вино произведено на посебан начин у складу са спецификацијом произвођача и за то постоји одговарајућа документација;
3) највише 15 % vol укупног алкохола;
4) садржај укупних киселина, изражен као винска киселина, не мањи од 3,5 g/l или 46,6 meq/l.
Изузетно од става 1. тачка 3) овог правилника садржај укупног алкохола може да износи и до 20 % vol, и то за вина која су произведена без икаквог дослађивања у оквиру одговарајућих виноградарских подручја, као и за квалитетна вина са географским пореклом, односно ,,PDO-Protected Denomination of Origin” вина која су произведена без дослађивања.
Дозвољено одступање од декларисаног садржаја алкохола у вину је 0,5 % vol. 
	
Члан 11.
У погледу хемијских особина поред састојака из члана 10. овог правилника вино мора да садржи и састојке из Табеле 1.
Taбeлa 1




Састојак

„Стоно” вино (вино без географског порекла) и регионално вино


Квалитетно вино са географским пореклом



минимална вредност

максимална вредност

минимална вредност 

максимална вредност



1

2 

3 

4 

5 



1. Екстрат без шећера, g/l



– за бело вино 

15,0 

не утврђује се

16,0 

не утврђује се



– за розе вино

16,0 

не утврђује се

17,0 

не утврђује се



– за црвено вино 

18,0 

не утврђује се

18,0 

не утврђује се



2. Пепео, g/l 



– за бело вино 

1,1 

не утврђује се

1,1

не утврђује се



– за розе вино

1,4 

не утврђује се

1,4

не утврђује се



– за црвено вино 

1,6 

не утврђује се

1,6

не утврђује се



3. Диглукозид малвидола, mg/l

не утврђује се

15

не утврђује се

15



Члан 12.
Садржај укупног SO2 у mg/l у вину за непосредну људску потрошњу не може да буде већи од:
1) 150 mg/l за црвено вино;
2) 200 mg/l за бело и розе вино.
Изузетно од става 1. овог члана, садржај укупног SO2 код вина са већим садржајем шећера од 5 gr/ l (изражен као сума глукозе и фруктозе) не може да буде већи од:
1) 200 mg/l за црвено вино;
2) 250 mg/l за бело и розе вино;
3) 300 mg/l за:
(1) врхунско вино са контролисаним и гарантованим географским пореклом и квалитетом са додатном ознаком „касна берба”,
(2) увозно вино за које је та вредност прописана у земљи извозници и за које постоји одговарајућа документација;
4) 350 mg/l за:
(1) врхунско вино са контролисаним и гарантованим географским пореклом и квалитетом са додатном ознаком „пробирна берба”,
(2) увозно вино за које је та вредност прописана у земљи извозници и за које постоји одговарајућа документација;
5) 400 mg/l за:
(1) врхунско вино са контролисаним и гарантованим географским пореклом и квалитетом са додатном ознаком „пробирне бобице”;
(2) увозно вино за које је та вредност прописана у земљи извозници и за које постоји одговарајућа документација.
Члан 13.
Садржај испарљивих киселина не може да буде већи од:
1) 18 meq/l за делимично ферментисану ширу;
2) 18 meq/l за бело и розе вино; 
3) 20 meq/l за црвено вино.
Изузетно од става 1. овог члана садржај испарљивих киселина може да буде већи код:
1) регионалних вина, односно ,,PGI-Protectеd Geographical Indication” вина и квалитетних вина са географским пореклом, односно ,,PDO-Protected Denomination of Origin” вина:
(1) која су одлежала најмање две године (и за то постоји одговарајућа документација),
(2) која су произведена одређеним прописаним поступцима (и за то постоји одговарајућа документација);
2) вина са садржајем укупног алкохола већим од 13 % vol.
Члан 14.
Aко вино испуњава услове у погледу квалитета прописаног овим правилником, физичка и хемијска анализа тог вина може да се врши и на састојке наведене у Табели 2, и то:
1) на захтев сензорних оцењивача вина ако сензорне особине тог вина нису карактеристичне за одређено вино, односно нису у складу са резултатима лабораторијске анализе за то вино;
2) на захтев потрошача, произвођача вина, пољопривредне и друге надлежне инспекције, контролне организације, научних и истраживачких и стручних организација и других заинтересованих лица. 
	
Табела 2 




Састојак

„Стоно” вино (вино без географског порекла) и регионално вино


Квалитетно вино са географским пореклом



  

минимална вредност

максимална вредност

минимална вредност

максимална вредност



1

2

3

4

5



1. Лимунска киселина, g/l

не утврђује се

1,0

не утврђује се

1,0



2. Натријум, mg/l

не утврђује се

60,0

не утврђује се

60,0



3. Бром, укупни, mg/l

не утврђује се

1,0

не утврђује се

1,0



4. Бром у органском облику, mg/l

0,0

0,0

0,0

0,0



5. Бор, као борна киселина, mg/l

не утврђује се

80,0

не утврђује се

80,0



6. Сорбинска киселина, mg/l

не утврђује се

200,0

не утврђује се

200,0



7. Реакција на калијум-гвожђе (VV)-цијанид

0,0

0,0

0,0

0,0



9. Фосфорна киселина, као P2O5, g/l


0,1

1,0

0,1

1,0



10. Сулфати, као калијум-сулфат, g/l

не утврђује се

2,0

не утврђује се

2,0



11. Вештачке боје

0,0

0,0

0,0

0,0



12. Арсен, mg/l

не утврђује се

0,2

не утврђује се

0,2



13. Кадмијум, mg/l

не утврђује се

0,01

не утврђује се

0,01



14. Бакар, mg/l

не утврђује се

1

не утврђује се

1



15. Олово, mg/l

не утврђује се

0,15

не утврђује се

0,15



16. Флуор, mg/l

не утврђује се

1

не утврђује се

1



17. Метанол (за бела и розе вина), mg/l

не утврђује се

150

не утврђује се

150



18. Метанол (за црвена вина), mg/l

не утврђује се

300

не утврђује се

300



19. Аскорбинска киселина, mg/l

не утврђује се

250

не утврђује се


250



20. Охратоксин А, ppb

не утврђује се

2

не утврђује се

2



21. Фенолне материје (Folin-Ciocalteu index)

не утврђује се

не утврђује се

не утврђује се

не утврђује се



22. Густина, g/ml

не утврђује се

не утврђује се

не утврђује се

не утврђује се



23. Друге особине

не утврђује се

не утврђује се

не утврђује се

не утврђује се



Посебни услови у погледу микробиолошких особина вина
Члан 15.
У погледу микробиолошких особина вино не сме да буде покварено, односно не сме да буде вино са маном.
Покварено вино је оно вино у коме:
1) су микробиолошки процеси изазвали промене у погледу сензорних и хемијских особина тог вина тако да оно није употребљиво за непосредну потрошњу;
2) су активиране сирћетне бактерије и сирћетна ферментација, при чему се део алкохола оксидише у сирћетну киселину; 
	
3) је настало разлагање непреврелог шећера под утицајем млечних бактерија;
4) је настало разлагање винске киселине и глицерина под утицајем одговарајућих бактерија. 
	
Као показатељ да је вино покварено служи садржај испарљивих киселина изражен као сирћетна киселина. 
	
Вино се сматра поквареним и кад испарљиве киселине не прелазе количине прописане чланом 13. овог правилника, али се јасно осећају по мирису и укусу или на основу других показатеља да је вино покварено. 
	
Вино са маном јесте вино код којег су настале промене у погледу сензорних, хемијских, односно физичко-хемијских особина због: 
	
1) оксидационих процеса; 
2) размножавања микроорганизама или преласка нестабилних састојака у нерастворљиво стање; 
	
3) талога страног порекла; 
4) страних нетипичних мириса и укуса, метала, остатака пестицида за прскање, нехигијенске посуде, запушачи и др. 
	
Вино са мањом маном (замућеност због биолошких нестабилности беланчевина, издвајања тартарата, оксидације, недостатака због мириса и укуса) мора да се повуче из промета ради дораде пре поновног стављања у промет. 
	
Ако се код обојених вина после дужег лежања у боци издвоје полифенолне материје не сматра се вином са маном.
Покварена вина и вина са маном не стављају се у промет за непосредну људску потрошњу.
Посебни услови у погледу сензорних особина вина
Члан 16.
У погледу сензорних особина вино мора да има: 
1) боју својствену одговарајућем вину, сорти, односно карактеристикама вина за одговарајућу ознаку за вина са географским пореклом; 
	
2) одговарајућу бистрину; 
	
3) мирис својствен одговарајућем вину, сорти, односно карактеристикама вина за одговарајућу ознаку за вина са географским пореклом; 
	
4) укус својствен одговарајућем вину, сорти, односно карактеристикама вина 
	за одговарајућу ознаку за вина са географским пореклом. 
	
Члан 17.
Бело вино може да има бледожуту, жуту, зеленкастожуту, маслинасту, ћилибарну 
	и златножуту боју. 
Розе вино може да има бледоружичасту, светлоружичасту, светлоцрвену и светлорубин боју. 
	
Црвено вино може да има црвену, тамно рубин, тамноцрвену боју и цигла црвену боју. 
	
Члан 18.
Вино може да буде кристално бистро или бистро, осим ,,архивских/резерва” обојених вина са опалесценцијом од полимеризованих облика полифенолних материја. 
	
Члан 19.
Вино може да има својствен мирис, зависно од врсте и старости вина, и мускатни мирис који имају вина од мускатних сорти винове лозе. 
	
Вино у промету не сме имати мирис који није својствен вину – ,,страни мирис” . 
	
Члан 20.
Укус вина може бити пун, празан, туп, кисео, хармоничан или нехармоничан, умерено трпак, трпак и јако трпак. 
	
Члан 21.
Сензорне особине вина оцењују се сензорским методама. 
За оцењивање сензорних особина вина користи се метода позитивних бодова (систем од 0 до 100) тако да: 
	
1) „стоно” вино (вино без географског порекла) и увозно вино – морају да имају најмање 39,00 бодова; 
	
2) регионално вино – најмање 59,00 бодова;
3) квалитетно вино са контролисаним географским пореклом – најмање 79,00 бодова; 
	
4) врхунско вино са контролисаним и гарантованим географским пореклом и квалитетом – најмање 89,00 бодова. 
	
Сензорне особине вина које се вреднују бодовима од 0 до 10 (0 – неприхватљиво, 4 – лош квалитет, 5 – просечно, 6 – прихватљиво, 7 – уобичајно, 8 – добро, 9 – врло добро, 10 – одлично) јесу: 
	
1) визуелни опажаји: 
(1) боја,
(2) бистрина; 
2) олфактивни опажаји: 
(1) чистоћа,
(2) финоћа,
(3) интезитет; 
3) густативни опажаји: 
(1) чистоћа, 
(2) структура, тело и алкохол, 
(3) хармонија, равнотежа, интезитет; 
4) густативно-олфактилни опажаји: 
(1) одрживост,
(2) карактеристике за одговарајућу ознаку за вина са географским пореклом и подударност са врстом, типом вина или карактеристикама сорте. 
	
Посебни услови за регионална, односно квалитетна вина са географским пореклом у вези ознака за вина са географским пореклом
Члан 22. 
Сва регионална, односно квалитетна вина са географским пореклом, поред услова прописаних овим правилником треба да испуњавају и услове квалитета и карактеристике наведене у елаборату за одговарајуће ознаке за вина са географским пореклом.
5. Прелазна и завршна одредба
Члан 23. 
Даном ступања на снагу овог правилника престаје да важи Правилник о квалитету и другим захтевима за вино (,,Службени лист СРЈ”, бр. 54/99 и 39/02 и ,,Службени лист СЦГ”, број 56/03 – др. правилник), осим одредаба које се односе на специјална вина, друге производе, енолошке поступке, енолошка средства и декларисање вина.
Члан 24.
Овај правилник ступа на снагу осмог дана од дана објављивања у „Службеном гласнику Републике Србије”, осим одредбе члана 8. која почиње да се примењује од 1. јануара 2013. године. 
	
 
Број 110-00-00236/2011-09
У Београду, 18. новембра 2011. године
Министар,

Душан Петровић, с.р.
 
Прилог




Ознака 
виноградарске зоне


Ознака 
по Winkler-y


Сума 
ефективних 
температура
(0C)


Повећање природног 
				садржаја алкохола (етанола),
(% vol)

Повећање запремине
муљаног грожђа, шире, делимично ферментисане 
				
шире или новог вина у процесу ферментације 
				
(%)

Повећање садржаја укупног алкохола свежег грожђа, шире, делимично ферментисане шире, новог вина у процесу ферментације,
односно вина
(% vol)

Ацидификација/
деацидификација




А

I

мање од 1.390


до 3

до 11

до 11,5

-деацидификација




B

II

1.390 – 1.670


до 2

до 8

до 12

-деацидификација




CI

III

1670– 1.945

до 1,5

до 6,5

до 12,5

- деацидификација
- ацидификација




CII

IV

1.945 – 2.200


до 1,5

до 6,5

до 13

-деацидификација
- ацидификација




CIII

V

више од 2.200


до 1,5

до 6,5

до 13,5

-деацидификација
- ацидификација




Напомена:
1. Ацидификација свежег грожђа, шире, делимично ферментисане шире и новог вина у процесу ферментације може да се обавља највише до 1,50 g/l, изражено у винској киселини, или 20 meq/l, а вина највише до 2,50 g/l, изражено у винској киселини, или 33,3 meq/l.
2. Деацидификација вина може да се обавља највише до 1 g/l, изражено у винској киселини, или 13,3 meq/l.
3. Шира намењена концентровању може да се подвргне делимичној деацидификацији.
4. Производи који су били подвргнути ацидификацији, не смеју бити подвргнути деацидификацији и обрнуто.
5. Повећање природног садржаја алкохола (етанола) се може вршити када:
– се односи на свеже грожђе, делимично ферментисану ширу и ново вино у процесу ферментације, додавањем шећера (сахарозе), концентроване шире или ректификоване концентроване шире;
– се односи на ширу, додавањем шећера (сахарозе), концентроване шире, ректификоване концентроване шире или делимичним концентровањем обрнутом осмозом;
– се односи на вино, делимичним концентровањем на хладно.
6. Додавање шећера (сахарозе) се може вршити само додавањем сахарозе на суво и то у виноградарској зони А и B.