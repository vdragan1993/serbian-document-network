На основу члана 92. став 2. Закона о пловидби и лукама на унутрашњим водама („Службени гласник РС”, бр. 73/10 и 121/12),
Министар саобраћаја доноси
 
ПРАВИЛНИК
о условима и критеријумима за признавање класификационог друштва којe подноси захтев за признавање, као и поступак за признавање класификационих друштава

	"Службени гласник РС", број 92 од 22. октобра 2013.
 
Предмет уређења
Члан 1.
Овим правилником прописују се услови и критеријуми за признавање класификационог друштва које подноси захтев за признавање, као и поступак за признавање класификационих друштава.
Услови и критеријуми за признавање класификационог друштва
Члан 2.
Услови и критеријуми које класификационо друштво које подноси захтев за признавање од стране Европске комисије треба да испуњава су:
1) да није под контролом власника бродова, односно бродара или бродоградитеља, других правних или физичких лица који су у комерцијалне сврхе ангажовани у пројектовању, градњи, опремању, ремонту, управљању или осигурању бродова унутрашње пловидбе, као и да у погледу свог прихода не зависи ни од једног привредног друштва;
2) да класификационо друштво и његова стручна лица имају углед у области превоза унутрашњим водним путевима, као и да стручна лица докажу своју професионалну способност и да свој рад обављају у оквиру одговорности класификационог друштва;
3) да број техничког, управљачког, помоћног, контролног и истраживачког особља омогућава несметано обављање послова класификационог друштва сразмерно броју класификованих бродова;
4) да се седиште класификационог друштва или његов огранак овлашћен да одлучује и поступа на свим подручјима за које је задужен на основу прописа којим се уређује превоз на унутрашњим водним путевима, налази на територији Републике Србије или једне од држава чланица Европске уније;
5) да достави доказе о стеченом искуству у оцењивању пројеката и градње бродова унутрашње пловидбе, укључујући и бродове намењене за превоз опасних терета;
6) да има свеобухватна правила и прописе на енглеском, француском, холандском или немачком језику којим је уређено пројектовање, градња и периодичан преглед бродова унутрашње пловидбе, нарочито за прорачун стабилитета у складу са чл. 22а 04 и 22а 05 Анекса II – Делa 9. правила приложених уз Европски споразум о међународном превозу опаснoг терета на унутрашњим пловним путевима (ADN);
7) да своја правила и прописе усклађује са одговарајућим прописима Европске уније и да о томе обавештава министарство надлежно за послове саобраћаја (у даљем тексту: министарство) и Европску комисију;
8) да сваке године објављује свој регистар бродова којима је у складу са законом којим се уређује унутрашња пловидба издало бродске исправе након извршеног прегледа; 
	
9) да је рад класификационог друштва уређен етичким кодексом;
10) да се класификационим друштвом руководи и управља тако да је загарантована заштита података који се сматрају поверљивим у складу са посебним прописима; 
	
11) да на захтев министарства достави све потребне информације; 
12) да орган управљања класификационог друштва има дефинисану и документовану политику, циљеве за унапређење квалитета, те да осигура да се таква политика спроводи и одржава у раду класификационог друштва;
13) да успостави, спроводи и одржава ефикасан систем управљања квалитетом у складу са стандардом SRPS ISO 9001;
14) да систем управљања квалитетом сертификује независно сертификационо тело са седиштем у Републици Србији или у држави чланици Европске уније у којој је седиште или огранак класификационог друштва;
15) да сарађује са класификационим друштвом које је већ признато од Европске комисије како би се обезбедила једнакост њихових техничких правила и прописа и да дозволи учешће представника министарства и/или надлежног органа државе чланице Европске уније, као и других заинтересованих странака при припреми и развоју својих правила и прописа.
Системом управљања квалитетом из става 1. тачка 13) овог члана треба да се обезбеди:
1) да се правила и прописи класификационог друштва примењују на прописан начин;
2) да се испуњавају захтеви за вршење послова за које је класификационо друштво овлашћено;
3) да су дефинисане и документоване одговорности, овлашћења и међусобни однос запослених чија активност утиче на квалитет услуга класификационог друштва;
4) да се послови врше на начин утврђен системом управљања квалитетом;
5) да је успостављен систем надзора који контролише и прати рад стручних лица, техничког и административног особља које ради за класификационо друштво;
6) да послове за које је класификационо друштво овлашћено, обављају искључиво његова стручна лица или да се надзиру искључиво од стране стручних лица других признатих класификационих друштава;
7) да је уведен систем обуке стручних лица и сталног обнављања њиховог знања;
8) да се води евиденција о постигнутим прописаним стандардима на подручјима које покривају пружене услуге, као и ефикасном функционисању система квалитета;
9) да се свеобухватни систем планираних и документованих унутрашњих контрола активности које се тичу квалитета, примењују у свим организационим јединицама класификационог друштва.
Поступак за признавање класификационог друштва
Члан 3.
Захтев за признавање класификационог друштва од стране Европске комисије које има седиште или огранак у Републици Србији, доставља се министарству.
Уз захтев из става 1. овог члана прилажу се информације и документација, односно докази на основу којих се утврђује испуњеност услова из члана 2. овог правилника.
Министарство кад утврди да класификационо друштво испуњава услове из члана 2. овог правилника, захтев за признавање класификационог друштва, заједно са доказима о испуњености услова из става 2. овог члана, доставља Европској комисији. 
	
Члан 4.
Одлуку о признавању класификационог друштва доноси Европска комисија у складу са прописима Европске уније.
О донетим одлукама Европске комисије, министарство ће обавестити класификационо друштво. 
	
Члан 5.
Одлука Европске комисије којом се признаје класификационо друштво одузима се по истом поступку по којем је донета.
Министарство може поднети предлог Европској комисији за одузимање статуса признатог класификационог друштва при чему треба да достави информације и документацију на коме заснива свој предлог.
Члан 6.
Попис класификационих друштава којa су признатa од стране Европске комисије дат је у Прилогу који је одштампан уз овај правилник и чини његов саставни део. 
	
Попис из става 1. овог члана ажурира се после сваке одлуке о признавању класификационог друштва или одлуке којом се одузима статус признатог класификационог друштва од стране Европске комисије.
Завршне одредбе
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”, а примењиваће се од дана пријема Републике Србије у пуноправно чланство Европске уније.
 
Број 110-00-83/2013-06
У Београду, 7. октобра 2013. године
Министар,
Александар Антић, 
	с.р.
 
 
ПРИЛОГ
ПОПИС ПРИЗНАТИХ КЛАСИФИКАЦИОНИХ ДРУШТАВА ЗА БРОДОВЕ УНУТРАШЊЕ ПЛОВИДБЕ ОД СТРАНЕ ЕВРОПСКЕ КОМИСИЈЕ
1) Bureau Veritas;
2) Germanischer Lloyd;
3) Lloyd’s Register of Shipping;
4) Polski Rejestr Statków S.A. (Polish Register of Shipping);
5) Russian Maritime Register of Shipping;
6) RINA SpA (Italian Register of Shipping).