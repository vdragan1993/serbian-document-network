На основу члана 80. став 3. Закона о заштити од пожара („Службени гласник РС”, бр. 111/09 и 20/15),
Министар унутрашњих послова доноси
 
ПРАВИЛНИК
о условима и начину одузимања овлашћења и лиценци издатих за израду главног пројекта заштите од пожара и за пројектовање и извођење посебних система и мера заштите од пожара
"Службени гласник РС", број 4 од 22. јануара 
				2016.
 
Члан 1.
Овим правилником уређују се ближи услови за одузимање и начин одузимања овлашћења и лиценци издатих за израду главног пројекта заштите од пожара и за пројектовање и извођење посебних система и мера заштите од пожара, састав и начин рада комисије за одузимање овлашћења и лиценци (у даљем тексту: Комисија).
Лиценце из става 1. овог члана одузимају се лицима која израђују елаборат, главни пројекат заштите од пожара и план заштите од пожара, утврђују пожарну безбедност приликом израде техничке документације, изводе радове и врше надзор над грађењем и лицима која утврђују подобност објекта за употребу и учествују у контролисању инсталација и уређаја за гашење пожара и инсталација посебних система.
Овлашћења из става 1. овог члана одузимају се привредним друштвима односно другим правним лицима која обављају послове пројектовања и извођења посебних система и мера заштите од пожара и израђују главне пројекте заштите од пожара и планове заштите од пожара.
Члан 2.
Лиценце и овлашћења која у поступку рада комисије могу бити одузета су:
1) лиценце издате лицу за израду главног пројекта заштите од пожара; 
2) лиценце издате лицу за пројектовање и извођење посебних система и мера заштите од пожара; 
3) овлашћења издатог привредном друштву односно другом правном лицу за израду главног пројекта заштите од пожара;
4) овлашћења издатог привредном друштву односно другом правном лицу за обављање послова пројектовања и извођења посебних система и мера заштите од пожара;
5) овлашћења издатог привредном друштву односно другом правном лицу за обављање послова пројектовања посебних система и мера заштите од пожара;
6) овлашћења издатог привредном друштву односно другом правном лицу за обављање послова извођења посебних система и мера заштите од пожара.
Члан 3.
Лиценца издата лицу одузима се када се утврди да су приликом издавања лиценце дати неистинити и нетачни подаци.
Члан 4.
Лиценца издата лицу одузима се због несавесног обављања послова у следећим случајевима:
1) ако буде правоснажно осуђено на безусловну казну затвора у трајању од најмање шест месеци за кривична дела против службене дужности или за друга кривична дела учињена из користољубља; 
2) ако буде правоснажно осуђено за кривично дело које је лице учинило обављањем послова за које се захтева поседовање лиценце;
3) ако се утврди да је лице, приликом вршења послова за које се захтева поседовање лиценце поступало супротно прописима, тако што је учествовало у изради неистинитих извештаја, давању нетачних података, издавању исправа са нетачном садржином или на други начин учествовало у фалсификовању исправа односно поступило противно правилима струке;
4) ако се утврди да је лице коме је издата лиценца дало своју лиценцу на употребу другом лицу за обављање посла у коме није учествовало;
5) ако се утврди да је лице употребило лиценцу за обављање послова за које законом и другим прописима није предвиђена обавеза поседовања лиценце, односно употреби лиценцу за обављање послова за које је предвиђено поседовање друге врсте лиценце или исправе.
Члан 5.
Лиценца издата лицу одузима се због нестручног обављања послова у следећим случајевима:
1) ако се утврди да лице коме је издата лиценца није израдило елаборат заштите од пожара, који је саставни део пројекта за грађевинску дозволу и решења о грађевинској дозволи, у складу са условима у погледу мера заштите од пожара и мера заштите од пожара и експлозија;
2) ако се утврди да лице коме је издата лиценца није израдило главни пројекат заштите од пожара на основу којих се објекат гради, у складу са законима и техничким прописима који уређују област заштите од пожара, а тиме изазове опасност за живот или тело људи или за имовину већег обима;
3) ако се утврди да лице коме је издата лиценца није израдило план заштите од пожара у складу са законом и техничким прописима који уређују област заштите од пожара или у складу са стварним чињеничним стањем, а тиме изазове опасност за живот или тело људи или за имовину већег обима;
4) ако се утврди да лице коме је издата лиценца није израдило пројекте посебних система и мера заштите од пожара на основу којих се објекат гради, у складу са законима и техничким прописима који уређују област заштите од пожара, а тиме изазове опасност за живот или тело људи или за имовину већег обима;
5) ако се утврди да лице коме је издата лиценца није извело посебне системе и мере заштите од пожара у складу са законима и техничким прописима који уређују област заштите од пожара у пројектовању и извођењу посебних система и мера заштите од пожара а тиме изазове опасност за живот или тело људи или за имовину већег обима;
6) ако се приликом утврђивања подобности објекта за употребу утврди да лице коме је издата лиценца, а које је вршило надзор над грађењем објекта у делу који се односи на заштиту од пожара, није вршило контролу и проверу квалитета извођења радова и исправа према техничкој документацији у складу са законом и техничким прописима који уређују област заштите од пожара, а тиме изазове опасност за живот или тело људи или за имовину већег обима;
7) ако се приликом вршења инспекцијског надзора утврди да објекат није подобан за употребу а лице које је члан комисије за технички преглед у погледу спроведености мера заштите од пожара, је потписало записник комисије са предлогом да се може издати употребна дозвола; 
8) ако се утврди да је лице, које је израдило техничку документацију или које је вршило надзор над грађењем објекта, у делу који се односи на заштиту од пожара, учествовало као члан комисије за технички преглед приликом утврђивања подобности објекта за употребу у погледу спроведености мера заштите од пожара и потписало записник комисије;
9) ако се приликом провере исправности инсталација посебних система (контролисање инсталација и уређаја за аутоматско откривање и дојаву пожара, гашење пожара, детекцију експлозивних и запаљивих гасова, инсталација за одвођење дима и топлоте и инсталација у зонама опасности од експлозије) утврди да лице коме је издата лиценца, а учествовало је у контролисању, није вршило послове контролисања у складу са посебним прописом којим је уређена ова област, или је потписало исправу о контролисању са налазом који је супротан стварном стању инсталације. 
Члан 6.
Овлашћење издато привредном друштву односно другом правном лицу одузима се када се утврди да су приликом издавања овлашћења дати неистинити и нетачни подаци.
Члан 7.
Овлашћење издато привредном друштву односно другом правном лицу одузима се због несавесног обављања послова у следећим случајевима:
1) ако буде правоснажно осуђено за кривично дело из области кривичних дела против службене дужности или за друга кривична дела учињена из користољубља на новчану казну изнад милион динара или престанак правног лица односно ако му буде изречена мера безбедности – забрана обављања одређених регистрованих делатности или послова, а ти се послови односе на послове обухваћене овлашћењем;
2) ако буде правоснажно осуђено за кривично дело које је учинило обављањем послова за које се захтева поседовање овлашћења;
3) ако се утврди да је издато овлашћење дало на употребу другом правном лицу за обављање посла у коме није учествовало;
4) ако се утврди да је издато овлашћење употребљено за обављање послова који нису обухваћени тим овлашћењем и
5) ако се утврди да је правно лице, приликом вршења послова за које се захтева поседовање овлашћење поступало супротно прописима, тако што је учествовало у изради неистинитих извештаја, давању нетачних података, издавању исправа са нетачном садржином или на други начин учествовало у фалсификовању исправа односно поступило противно правилима струке.
Члан 8.
Овлашћење издато привредном друштву односно другом правном лицу одузима се због нестручног обављања послова у следећим случајевима:
1) ако се утврди да није израдило главни пројекат заштите од пожара на основу којих се објекат гради, у складу са законима и техничким прописима који уређују област заштите од пожара, а тиме изазове опасност за живот или тело људи или за имовину већег обима;
2) ако се утврди да није израдило пројекте посебних система и мера заштите од пожара на основу којих се објекат гради, у складу са законима и техничким прописима који уређују област заштите од пожара, а тиме изазове опасност за живот или тело људи или за имовину већег обима;
3) ако се утврди да није извело посебне системе и мере заштите од пожара у складу са овереном техничком документацијом, није вршило контролу и проверу квалитета извођења радова и исправа према техничкој документацији у складу са законом и техничким прописима који уређују област заштите од пожара, а тиме изазове опасност за живот или тело људи или за имовину већег обима.
Члан 9.
Привредно друштво односно друго правно лице коме је издато овлашћење дужно је да, у писаној форми у року од седам дана, обавести орган државне управе надлежан за послове заштите од пожара (у даљем тексту: надлежни орган) о свим насталим променама од значаја за испуњавање услова на основу којих је издато овлашћење.
Привредно друштво односно друго правно лице коме је издато овлашћење, а које престане да испуњава услове прописане правилником којим су уређени ближи услови за добијање лиценци и овлашћења, надлежни орган ће решењем одузети издато овлашћење. 
Члан 10.
Када се утврди испуњеност услова из чл. 3–5. овог правилника, надлежни орган ће решењем одузети лиценцу лицу коме је лиценца издата.
Када се утврди испуњеност услова из чл. 6–8. овог правилника, надлежни орган ће решењем одузети овлашћење привредном друштву или другом правно лицу коме је овлашћење издато. 
Решењем се издата лиценца односно овлашћење може одузети за период од шест месеци до пет година. 
Члан 11.
Поступак одузимања овлашћења и лиценци покреће надлежни орган по службеној дужности, по сазнању за постојање чињеница које могу да буду услов за одузимање лиценци односно овлашћења.
Поступак у коме се утврђује постојање разлога за одузимање лиценци односно овлашћења спроводи комисија образована решењем министра за полагање стручног испита за градиво утврђено посебним програмом оспособљавања за обављање послова израде главног пројекта заштите од пожара, послова пројектовања посебних система и мера заштите од пожара и послова извођења посебних система и мера заштите од пожара на основу Правилника о полагању стручног испита и условима за добијање лиценце и овлашћења за израду Главног пројекта заштите од пожара и посебних система и мера заштите од пожара („Службени гласник РС”, бр. 21/12 и 87/13).
О спроведеном поступку Комисија сачињава Записник који садржи и предлог надлежном органу за доношење решења о одузимању лиценце односно овлашћења ако је у спроведеном поступку утврдила постојање разлога за одузимање лиценце односно овлашћења. 
Члан 12.
Решење о одузимању лиценце односно овлашћења из члана 9. став 2. и члана 10. ст. 1. и 2. надлежни орган доноси на основу спроведеног поступка у складу са овим правилником у коме је утврђено постојање разлога за одузимање лиценце односно овлашћења.
Решење из става 1. овог члана доноси се у року од 30 дана од дана сачињавања Записника Комисије. 
Надлежни орган води евиденцију одузетих лиценци односно овлашћења, у складу са законом.
Члан 13.
Лице коме је одузета лиценца, односно привредно друштво или друго правно лице коме је одузето овлашћење, по истеку утврђеног рока може поднети захтев за издавање нове лиценце, односно овлашћења, под условима и у поступку који је прописан правилником којим су уређени ближи услови за добијање лиценци и овлашћења.
Члан 14.
Овај правилник ступа на снагу осмог дана од дана објављивања у „Службеном гласнику Републике Србије”.
Број 01-11867/15-3
У Београду, 18. јануара 2016. године
Министар, 
др Небојша Стефановић, с.р.