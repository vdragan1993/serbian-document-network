На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
	
Влада доноси
 
ОДЛУКУ
о образовању Радне групе за извршење налога из пресуде Европског суда за људска права и решавање питања јавног дуга Аутономне покрајине Косово и Метохија

	"Службени гласник РС", број 137 од 16. децембра 2014.
 
1. Образује се Радна група за извршење налога из пресуде Европског суда за људска права у предмету „Алишић и други против Босне и Херцеговине, Хрватске, Србије, Словеније и Бивше Југословенске Републике Македоније”, која је објављена у „Службеном гласнику РС”, број 97/14, и решавање питања јавног дуга Аутономне покрајине Косово и Метохија (у даљем тексту: Радна група). 
	
2. Задатак Радне групе је да, у складу са налозима из пресуде, предложи Влади акциони план, који ће се доставити Комитету министара Савета Европе, који ће обухватати предлоге за извршење наведене пресуде; предузима све неопходне мере, укључујући и законске измене, како би се штедишама који су у истој ситуацији као и лица из наведене пресуде, омогућило да поврате своју „стару” девизну штедњу под истим условима као српски грађани који су имали такву штедњу у домаћим филијалама српских банака, предложи начин на који ће се доказивати постојање штедње уколико наведени штедиша нема ни уговор, ни штедну књижицу, као и да размотри проблематику и предложи начин решавања питања која се тичу јавног дуга који се односи на Аутономну покрајину Косово и Метохија и питања разграничења дела јавног дуга Аутономне покрајине Косова и Метохије и дела јавног дуга који се односи на преостали део територије Републике Србије. 
	
3. У Радну групу именују се:
1) за председника:
– Бранко Дрчелић, директор Управе за јавни дуг, Министарство финансија;
2) за заменика председника:
– Бранислав Зороја, генерални директор Сектора за монетарне операције у Народној банци Србије; 
	
3) за чланове:
– Вања Родић, помоћник министра правде,
– проф. Родољуб Етински, главни правни саветник у Министарству спољних послова,
– Предраг Ђумић, заменик генералног директора, Сектор за монетарне операције у Народној банци Србије,
– Светлана Милић, саветник за нормативне послове у Одељењу за нормативну делатност Дирекције за законодавно-правне послове у Народној банци Србије,
– Марко Лукић, виши стручни сарадник за правна питања кредитних односа са иностранством у Одељењу за кредитне односе са иностранством Сектора за међународну сарадњу у Народној банци Србије,
– Мирослава Јовановић Бјеличић, шеф Одсека за послове јавног дуга Сектора за монетарне операције у Народној банци Србије,
– Бранко Курбалија, саветник за послове јавног дуга Сектора за монетарне операције у Народној банци Србије,
– Игор Поповић, виши саветник, руководилац групе за правосуђе, људска права и имовинско-правна питања, Канцеларија за Косово и Метохију, 
	
– Гордана Динић, повереник Агенције за осигурање депозита за Инвест банку а.д. Београд, у стечају,
– Рада Дивац, повереник Агенције за осигурање депозита за Југобанку а.д. Београд, у стечају,
– Татјана Спасић, помоћник директора Сектора за наплату потраживања у Агенцији за осигурање депозита,
– Данијела Ђошић, самостални саветник у Сектору за финансијски систем, Министарство финансија,
– Марко Савић, саветник у Управи за јавни дуг, Министарство финансија.
4. Стручне и административно-техничке послове за потребе Радне групе обавља Министарство финансија. 
	
5. Ова одлука ступа на снагу осмог дана од дана објављивања у „Службеном гласнику Републике Србије”. 
	
 
05 број 02-15807/2014
У Београду, 11. децембра 2014. године
Влада
Председник, 
Александар Вучић, с.р.