На основу члана 57. став 4. Закона о задужбинама и фондацијама („Службени гласник РС”, број 88/10), 
Министар културе доноси
 
 
ПРАВИЛНИК
о садржини и начину вођења Регистра представништава страних задужбина и фондација

"Службени гласник РС", 
				број 16 од 11. марта 2011.
 
 
Садржина Правилника
 
Члан 1.
Овим правилником уређује се садржина и начин вођења Регистра представништава страних задужбина и фондација (у даљем тексту: Регистар).
Регистар се води као јединствена, централна, јавна електронска база података о представништвима страних задужбина и фондација које обављају своју делатност на територији Републике Србије. 
У Регистар се уписују подаци о представништвима страних задужбина и фондација, промене уписаних података као и брисање представништва стране задужбине и фондације из Регистра.
 
Подаци који се уписују у Регистар
 
Члан 2.
У Регистар се уписују подаци о представништвима страних задужбина и фондација, и то:
1) назив стране задужбине и фондације;
2) циљеви стране задужбине и фондације;
3) седиште и адреса стране задужбине и фондације;
4) назив, седиште и адреса представништва стране задужбине и фондације у Републици Србији и његових огранака, ако има огранке;
5) име лица овлашћеног за заступање стране задужбине и фондације у Републици Србији;
6) број и датум решења о упису у Регистар представништава страних задужбина и фондација; 
7) број и датум решења о брисању из Регистра представништава страних задужбина и фондација;
8) матични број и порески идентификациони број (ПИБ) представништва стране задужбине, односно фондације.
 
Упис у Регистар
 
Члан 3.
Упис представништва стране задужбине и фондације у Регистар врши се на основу поднете пријаве за упис, прописане документације која мора бити у оригиналу или овереној фотокопији и доказа о уплати накнаде за упис у Регистар.
Подаци о матичном броју и пореском идентификационом броју (ПИБ) представништва стране задужбине и фондације уписују се у Регистар по службеној дужности, на основу одлуке надлежног органа за доделу матичног броја, односно пореског идентификационог броја. 
 
Документација за упис
 
Члан 4.
Уз пријаву за упис представништва стране задужбине и фондације у Регистар подноси се: 
1) оверен превод акта о регистрацији задужбине и фондације у матичној држави или потврда (изјава) оверена од стране суда или јавног бележника да задужбина или фондација има својство правног лица и без уписа у одговарајући регистар;
2) оверен превод одлуке надлежног органа стране задужбине и фондације о отварању представништва и лицу овлашћеном за заступање представништва у Републици Србији;
3) оверен превод извода из оснивачког акта или статута из којег су видљиви циљеви стране задужбине и фондације;
4) фотокопија личне карте или пасоша лица овлашћеног за заступање представништва у Републици Србији;
5) доказ о уплати таксе за доделу матичног броја;
6) доказ о уплати накнаде за упис у Регистар.
 
Упис промене података 
 
Члан 5.
Уз пријаву за упис промене података у Регистар подноси се: 
1) оверен превод одлуке надлежног органа стране задужбине и фондације о промени података; 
2) доказ о уплати накнаде за упис промене података у Регистар.
 
Брисање
 
Члан 6.
Уз пријаву за брисање из Регистра подносе се:
1) докази на основу којих се утврђују чињенице из члана 60. Закона о задужбинама и фондацијама;
2) доказ о уплати накнаде за брисање из Регистра.
 
Ступање на снагу
 
Члан 7.
Овај правилник ступа на снагу наредног дана од дана објављивања у „Службеном гласнику Републике Србије”. 
 
 
Број 110-00-4/2011-07
У Београду, 4. марта 2011. године
Министар,
Небојша Брадић, с.р.