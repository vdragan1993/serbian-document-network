На основу члана 176. став 1. Закона о извршењу кривичних санкција („Службени гласник РС”, број 55/14), 
	
Министар правде доноси
 
ПРАВИЛНИК
о дисциплинском поступку према осуђеним лицима
"Службени гласник РС", број 
	79 од 29. јула 2014.
 
I. ОПШТЕ ОДРЕДБЕ
Предмет правилника
Члан 1.
Овим правилником ближе се уређује дисциплински поступак, дисциплинска одговорност и изрицање дисциплинских мера према лицу осуђеном на казну затвора (у даљем тексту: осуђени).
Доступност текста правилника
Члан 2.
Текст овог правилника доступан је осуђеном све време током извршења казне затвора. 
	
Дисциплински преступ
Члан 3.
Дисциплински преступи су теже и лакше повреде правила реда и безбедности, као и повреда других правила понашања осуђеног утврђенa законом.
Овлашћење за изрицање дисциплинске мере
Члан 4.
Дисциплинску меру може изрећи само надлежан орган.
Покретање дисциплинског поступка
Члан 5.
Дисциплински поступак се покреће и води на основу предлога за покретање дисциплинског поступка.
Слободна оцена доказа
Члан 6.
Орган који води дисциплински поступак, на основу слободне оцене доказа, утврђује чињенице које су важне за доношење законите одлуке, како чињенице које терете осуђеног тако и оне које му иду у корист.
Пружање помоћи
Члан 7.
Орган који води дисциплински поступак стара се да незнање или неукост осуђеног према коме се води поступак не буду на штету његових права.
Хитност
Члан 8.
Дисциплински поступак је хитан. Хитност поступка не сме бити на штету доношења правилне и законите одлуке.
Језик и писмо
Члан 9.
Дисциплински поступак се води у складу са одредбама закона којима се уређује службена употреба језика и писма, као и коришћење тумача у кривичном поступку.
II. ДИСЦИПЛИНСКЕ МЕРЕ И ПОСТУПАК ПРЕМА ОСУЂЕНОМ
1. Дисциплинске мере
Члан 10.
За дисциплински преступ осуђеном се изриче дисциплинска мера.
Дисциплинске мере су:
1) укор;
2) ограничење или забрана примања пакета до три месеца;
3) одузимање додељених проширених права и погодности из члана 129. ст. 1. и 2. Закона о извршењу кривичних санкција до три месеца;
4) ограничење или забрана располагања новцем у заводу до три месеца;
5) упућивање у самицу у слободно време или током целог дана и ноћи.
Дисциплинске мере из става 2. тач. 4) и 5) овог члана могу се изрећи само за теже дисциплинске преступе.
Дисциплинске мере из става 2. тач. 3) и 5) могу се изрећи кумулативно.
Укор
Члан 11.
Укор се изриче када осуђеног због учињеног дисциплинског преступа треба само укорити.
Ограничење или забрана примања пакета
Члан 12.
Ограничење или забрана примања пакета изриче се као самостална мера, када се укором не може постићи сврха дисциплинске мере. Ограничење или забрана не може се односити на хигијенски пакет. 
	
Дисциплинска мера из става 1. овог члана изриче се у трајању до три месеца.
Одузимање додељених проширених права и погодности
Члан 13.
Одузимање додељених проширених права права и погодности из члана 129. ст. 1. и 2. Закона о извршењу кривичних санкција изриче се као самостална мера у трајању до три месеца, када се укором или ограничењем или забраном примања пакета не може постићи сврха дисциплинске мере.
Одузимање додељених посебних права може се изрећи кумулативно са дисциплинском мером упућивања у самицу.
Ограничење или забрана располагања новцем
Члан 14.
Ограничење или забрана располагања новцем у заводу може се изрећи само за теже дисциплинске преступе, у трајању до три месеца.
Ограничење или забрана располагања новцем не може се односити на располагање новцем за набавку лекова, ортопедских помагала, пружање неопходних медицинских услуга, средстава за личну хигијену, остваривање права на дописивање и телефонирање и правну помоћ. 
	
Упућивање у самицу
Члан 15.
Мера упућивања у самицу подразумева издвајање осуђеног из заједничких активности са другим осуђеницима, у слободно време или током целог дана и ноћи.
Упућивање у самицу у слободно време или током целог дана и ноћи изузетно се изриче за теже дисциплинске преступе, у трајању до 15 дана.
Мера из става 1. овог члана може се изрећи у трајању до 30 дана за стицај тежих дисциплинских преступа.
Време издвајања осуђеног се урачунава у трајање дисциплинске мере упућивања у самицу.
Укупан боравак осуђеног у просторији у којој се извршава дисциплинска мера упућивања у самицу не може трајати дуже од шест месеци у току једне календарске године.
Лекарски преглед
Члан 16.
Пре извршења дисциплинске мере упућивања у самицу обавезан је лекарски преглед осуђеног ради утврђивања психичке и физичке способности за извршење ове мере.
Ако се лекарским прегледом утврди да осуђени није способан за извршење дисциплинске мере упућивања у самицу, извршење дисциплинске мере ће се одложити.
Извршење мере упућивања у самицу
Члан 17.
Просторија у којој се извршава мера упућивања у самицу мора имати најмање четири квадратна метра и десет кубних метара простора. Просторија мора бити прозрачна, осветљена дневним и вештачким осветљењем, загрејана у складу са климатским условима, опремљена креветом и постељином, столом и столицом.
Осуђеном се мора осигурати неограничен приступ води за пиће и санитарним уређајима.
Током извршења мере упућивања у самицу осуђени може читати и писати и има право да борави ван просторије на свежем ваздуху у трајању од најмање један сат дневно.
Лекарска контрола и обилазак осуђеног током извршења мере упућивања у самицу
Члан 18.
Током извршења мере упућивања у самицу обавезна је лекарска контрола осуђеног најмање једном у току дана, а управник завода и васпитач су обавезни да га посете најмање једном у току седам дана.
Налази и запажања лекара и других овлашћених лица уносе се у књигу извршења мере упућивања у самицу.
Обустава и прекид мере упућивања у самицу
Члан 19.
Управник завода обуставиће извршење мере упућивања у самицу ако оцени да је дисциплинска мера постигла своју сврху и пре њеног истека.
Управник завода обавезно прекида извршење мере упућивања у самицу ако по писменом мишљењу лекара даљи боравак у самици угрожава психичко и физичко здравље осуђеног.
Управник завода може прекинути извршење мере упућивања у самицу и на основу молбе осуђеног којом се позива на здравствено стање и прибављеног мишљења лекара.
Условно одлагање извршења дисциплинске мере
Члан 20.
Извршење дисциплинске мере, осим укора, могуће је одложити до три месеца под условом да осуђени у том року не учини нови дисциплински преступ.
Извршење мере ће се одложити ако се, на основу владања осуђеног и природе дисциплинског преступа који је учинио, може очекивати да ће се и одлагањем постићи сврха дисциплинске мере.
Опозив условно одложене дисциплинске мере 
Члан 21.
Условно одложена мера ће се опозвати ако осуђени за време одлагања учини тежи дисциплински преступ, а може се опозвати ако учини лакши дисциплински преступ.
Условно одложена мера може бити опозвана и ако се накнадно утврди да је осуђени пре изрицања условно одложене дисциплинске мере учинио лакши дисциплински преступ, а биће опозвана ако је учинио тежи дисциплински преступ.
Ако је условно одложена мера опозвана осуђеном ће се, применом одредаба овог правилника о стицају, изрећи јединствена мера. 
	
Опште правило о изрицању дисциплинске мере
Члан 22.
При изрицању дисциплинске мере узимају се у обзир све чињенице и околности које могу бити од значаја при избору дисциплинске мере, а нарочито: тежина преступа, околности под којима је учињен, раније изрицање дисциплинских мера, понашање осуђеног током извршења казне затвора, његов однос према раду и радним обавезама и оцена остварења сврхе изрицања дисциплинске мере. 
	
Одмеравање дисциплинске мере за стицај дисциплинских преступа
Члан 23.
За стицај дисциплинског преступа изриче се јединствена дисциплинска мера, на основу слободне оцене тежине преступа у стицају и других околности које утичу на изрицање јединствене мере.
Код изрицања мере упућивања у самицу за стицај дисциплинских преступа, укупно трајање јединствене мере не може бити дуже од 30 дана.
2. Дисциплински поступак
Вођење дисциплинског поступка и доношење одлуке
Члан 24.
Дисциплински поступак води и одлуку доноси дисциплинска комисија, односно управник завода или лице које он одреди у складу са законом.
Изузеће
Члан 25.
Члан комисије не може учествовати у раду комисије: ако је подносилац пријаве, предлагач за покретање дисциплинског поступка или ако је у било ком другом својству учесник у дисциплинском поступку (сведок, вештак, оштећени).
Ако постоје околности које изазивају оправдану сумњу у непристрасност и објективност члана комисије, управника или лица које он одреди донеће се одлука о изузећу. 
	
Осуђени или његов бранилац могу тражити изузеће.
Члан комисије, управник или лице које он одреди, кад оцени да постоје разлози за његово изузеће, предложиће да буде изузет. 
	
Одлука о изузећу
Члан 26.
Одлуку о изузећу чланова комисије доноси председник комисије.
Одлуку о изузећу председника комисије или лица које одреди управник, доноси управник завода.
Одлуку о изузећу управника доноси директор Управе.
На одлуку о изузећу не може се изјавити жалба.
Дисциплинска пријава
Члан 27.
Сваки запослени у заводу је обавезан да одмах по сазнању пријави дисциплински преступ који је учинило осуђено лице. 
	
Осуђени који је оштећен дисциплинским преступом може поднети пријаву писмено и усмено у записник подносиоцу предлога за покретање дисциплинског поступка. 
	
У случају хитности поступања у вези са преступом, због прикупљања и обезбеђења доказа, као и у циљу спречавања настајања даљих штетних последица, подносилац пријаве ће одмах обавестити дежурну службу завода.
Ако је дошло до телесне повреде неког лица о томе ће се одмах обавестити лекар, који ће сачинити извештај о повреди и предати га подносиоцу пријаве.
Садржај дисциплинске пријаве
Члан 28.
Пријава се подноси у писменој форми и садржи:
1) име и презиме осуђеног лица;
2) опис, време и место извршења дисциплинског преступа;
3) изјаву осуђеног у вези са догађајем;
4) изјаве сведока и службене белешке у вези са догађајем; 
5) податке о сведоцима, извештај лекара о телесним повредама и другим доказима у вези са учињеним преступом;
6) време и потпис подносиоца пријаве.
Предлог за покретање дисциплинског поступка
Члан 29.
Дисциплински поступак се покреће на основу предлога за покретање дисциплинског поступка.
Једним предлогом за покретање дисциплинског поступка може да буде обухваћено више осуђених за исти дисциплински преступ, односно више преступа истог осуђеног. 
	
Предлог подноси руководилац организационе јединице завода у чијем делокругу је преступ учињен или лице које он одреди.
За тежи дисциплински преступ предлог може поднети и управник завода или лице које он одреди.
Рок за подношење предлога за покретање дисциплинског поступка
Члан 30.
Предлог за покретање дисциплинског поступка подноси се на основу личног сазнања подносиоца предлога или дисциплинске пријаве. 
	
Предлог се подноси у року од четрдесет и осам часова од сазнања за учињени преступ.
Предлог се подноси првостепеном дисциплинском органу који води дисциплински поступак. 
	
Предлог се доставља осуђеном лицу против кога је поднет.
Одустанак од подношења предлога за покретање дисциплинског поступка
Члан 31.
Ако руководилац организационе јединице или лице које он одреди утврди да постоји основана сумња да је осуђени учинио лакши дисциплински преступ, али да због природе преступа, околности под којима је учињен, личности осуђеног, његовог односа према оштећеном и преступу, као и његове спремности да убудуће не чини дисциплинске преступе, не би било целисходно да се води дисциплински поступак према осуђеном, одустаће од подношења предлога за покретање дисциплинског поступка. Закључак о одустајању са образложењем доставиће управнику завода, подносиоцу пријаве и оштећеном.
При одлучивању у случају из става 1. овог члана могу се саслушати и суочити осуђени, подносилац пријаве и оштећени.
Подношење предлога за покретање дисциплинског поступка
Члан 32.
Ако лице овлашћено за подношење предлога за покретање дисциплинског поступка, утврди да постоји основана сумња да је осуђени учинио дисциплински преступ, а не одустане од подношења предлога, поднеће предлог за покретање дисциплинског поступка.
Садржај предлога за покретање дисциплинског поступка 
Члан 33.
Предлог за покретање дисциплинског поступка подноси се писмено и садржи:
1) податак о подносиоцу предлога;
2) назив надлежног органа коме се подноси предлог;
3) основне податке о осуђеном;
4) чињенични опис радње из које произилази правно обележје дисциплинског преступа, време и место преступа и друге чињенице потребне да се преступ што тачније одреди;
5) правну квалификацију преступа;
6) имовинскоправни захтев;
7) предлог о доказима које треба извести (сведоци, налази лекара, списи, средства извршења преступа и друго);
8) потпис подносиоца предлога. 
Ако је услед дисциплинског преступа дошло до повреде неког лица, налаз лекара је обавезан.
Поступање по предлогу за вођење дисциплинског поступка
Члан 34.
Након пријема предлога за покретање дисциплинског поступка, дисциплинска комисија, односно управник завода или лице које он одреди, најпре ће испитати да ли је надлежна (надлежан) за поступање по предлогу, да ли је предлог поднет од овлашћеног лица и да ли је благовремен и потпун.
Непотпун предлог се враћа на хитну допуну, а у случају утврђене ненадлежности одмах се доставља надлежном органу.
Одбацивање предлога за вођење дисциплинског поступка
Члан 35.
Предлог за покретање дисциплинског поступка закључком се одбацује ако се утврди:
1) да радња описана у предлогу није дисциплински преступ;
2) да постоје околности које искључују дисциплинску одговорност;
3) да је предлог поднесен од неовлашћеног лица;
4) да је предлог непотпун, а да га подносилац није допунио у остављеном року;
5) да је предлог неблаговремен.
Покретање дисциплинског поступка
Члан 36.
Ако се предлог за покретање дисциплинског поступка не одбаци, закључком ће се покренути поступак и заказати расправа. Против закључка не може се поднети приговор.
Јавност поступка
Члан 37.
Дисциплински поступак током расправе је јаван.
Јавност може бити искључена из разлога безбедности, морала, заштите осуђеног или разлога чувања службене тајне.
Положај осуђеног у дисциплинском поступку
Члан 38.
У дисциплинском поступку поштује се личност осуђеног и његово достојанство. 
	
Осуђени присуствује расправи у дисциплинском поступку и треба да буде саслушан.
Стручна правна помоћ
Члан 39.
Стручну правну помоћ осуђеном у дисциплинском поступку може да пружи дипломирани правник.
Ако осуђени у дисциплинском поступку нема свог пуномоћника, завод му доставља списак дипломираних правника из завода. 
	
Уз позив за расправу осуђеном се доставља предлог за покретање дисциплинског поступка, уз обавештење о праву на стручну правну помоћ. 
	
Од пријема позива и достављања предлога из става 3. овог члана до расправе мора да протекне најмање три дана. 
	
Издвајање осуђеног
Члан 40.
Од момента сазнања за учињени тежи дисциплински преступ до започињања и током дисциплинског поступка, управник завода или лице које он овласти може одлучити да се осуђени издвоји из безбедносних разлога од осталих осуђеника до четрдест осам часова.
Подносилац предлога
Члан 41.
Подносилац предлога може до краја расправе повући предлог, допунити га или изменити.
Подносилац предлога може бити саслушан, а мора бити саслушан ако то затражи. 
	
Вођење дисциплинског поступка без подносиоца предлога
Члан 42.
Дисциплински поступак се може водити и без подносиоца предлога, ако је уредно позван. 
	
Бранилац осуђеног
Члан 43.
Дисциплински поступак се може водити и без присуства браниоца осуђеног ако је уредно позван, а не оправда свој изостанак.
Ако бранилац оправда изостанак, поступак се одлаже најдуже до три дана. Ако се ни на новој заказаној расправи не појави, поступак се може водити и без његовог присуства.
Дисциплински поступак није могуће водити без присуства осуђеног.
Отварање расправе
Члан 44.
Расправом руководи председник дисциплинске комисије, односно управник завода или лице које он одреди.
Расправа почиње отварањем и објављивањем предмета расправе, а након тога се утврђује да ли су сва позвана лица присутна. Ако нису, утврђује се да ли су им позиви уредно уручени и да ли су оправдали свој изостанак.
Ток расправе
Члан 45.
Након утврђивања услова за вођење расправе, чита се предлог за покретање дисциплинског поступка и даје се реч осуђеном да се изјасни о наводима из предлога.
Саслушавају се сведоци или читају њихове изјаве ако нису присутни.
Осуђени и његов бранилац имају право да, преко лица које води поступак, постављају питања сведоку и вештаку. 
	
Даје се реч подносиоцу предлога, а ако је наложено вештачење чита се или усмено саопштава налаз и мишљење вештака. Могуће је суочавање осуђеног и сведока, а могу се изводити и други докази.
Током расправе утврдиће се све одлучне чињенице, како оне које осуђеног терете тако и оне које му иду у прилог. 
	
Након изведеног доказног поступка даје се завршна реч најпре подносиоцу предлога, ако је присутан, браниоцу осуђеног ако га има и на крају осуђеном.
Признање осуђеног да је учинио дисциплински преступ не ослобађа орган који води дисциплински поступак од дужности да изводи и друге доказе. 
	
Прекид поступка
Члан 46.
Дисциплински поступак се решењем прекида:
1) ако је осуђени у бекству;
2) ако је код осуђеног наступило привремено душевно обољење или привремена душевна поремећеност;
3) ако из здравствених разлога није у могућности да присуствује расправи.
Поступак ће се наставити решењем кад престану разлози за његов прекид.
Ако током прекида дође до застарелости, поступак ће се обуставити решењем. 
	
На решења из ст. 1. и 2. овог члана не може се поднети приговор.
Записник о расправи
Члан 47.
О расправи се води записник.
Записник садржи податке о саставу дисциплинске комисије, односно име управника или лица које он одреди, датуму и месту расправе, податке о осуђеном и његовом браниоцу, подносиоцу захтева за покретање дисциплинског поступка, правној квалификацији преступа за који се осуђени терети, податак о јавности расправе и податке о записничару. Искази дати током расправе уносе се у записник тако да се верно прикаже њихова садржина.
Записник се завршава закључењем расправе, а потписују га чланови дисциплинске комисије, односно управник или лице које он одреди, осуђени и записничар.
Осуђеном се мора омогућити да, пре потписивања, прочита записник односно да буде непосредно и истинито обавештен о његовој садржини.
Осуђеном се мора омогућити да изнесе примедбе на садржину записника. Примедбе на садржину записника су саставни део записника.
Решење о дисциплинском преступу
Члан 48.
Дисциплински поступак завршава се доношењем решења о изрицању дисциплинске мере, решења о ослобађању од дисциплинске одговорности или решења о обустављању дисциплинског поступка према осуђеном.
Решење се објављује усмено одмах након већања и гласања и уз кратко образложење разлога за његово доношење.
Израда и достављање решења о дисциплинском преступу
Члан 49.
Решење о дисциплинском преступу се заснива на изведеним доказима и чињеницама које су утврђене у расправи.
Решење се израђује у писменој форми и доставља у року од три дана од дана закључења расправе. 
	
Решење о изрицању дисциплинске мере упућивање у самицу у слободно време или током целог дана и ноћи, изузетно се из разлога безбедности, може извршити одмах по објављивању, а у писменој форми се доставља најкасније у року од 24 сата од изрицања мере.
Решење се доставља осуђеном, његовом браниоцу и подносиоцу предлога. Примерак решења улаже се у лични лист осуђеног.
Одлучивање једним решењем у дисциплинском поступку
Члан 50.
Решење о дисциплинском преступу односи се само на лице које се предлогом за покретање дисциплинског поступка терети и само на преступ који је предмет поднетог предлога. 
	
Једним решењем обухватају се сви преступи истог лица, као и сви саучесници у истом преступу или у више преступа.
Правна квалификација дисциплинског преступа
Члан 51.
Орган који води дисциплински поступак није везан за предлоге и оцену у погледу правне квалификације дисциплинског преступа.
Ако је дисциплинска комисија током расправе или у фази одлучивања оценила да се ради о лакшем дисциплинском преступу, донеће решење о том преступу. 
	
Решење о обустављању дисциплинског поступка
Члан 52.
Решење о обустављању дисциплинског поступка према осуђеном донеће се кад се утврди:
1) да је поступак вођен без предлога за покретање дисциплинског поступка;
2) да не постоји стварна надлежност, осим у случају из члана 51. став 2. овог правилника; 
	
3) да је осуђеном за исту радњу већ изречена дисциплинска мера или је дисциплински поступак обустављен, али не због ненадлежности;
4) да је наступила застарелост у току поступка;
5) да је наступила смрт осуђеног;
6) да је подносилац предлога за покретање дисциплинског поступка повукао предлог. 
	
Решење о ослобађању од дисциплинске одговорности
Члан 53.
Решење о ослобађању од дисциплинске одговорности осуђеног донеће се кад се утврди да:
1) радња за коју се терети осуђени није дисциплински преступ;
2) постоје околности које искључују дисциплинску одговорност;
3) није доказано да је осуђени учинио преступ за који је поднет предлог за покретање дисциплинског поступка.
Решење о изрицању дисциплинске мере
Члан 54.
Решење којим се осуђеном изриче дисциплинска мера доноси се кад се током расправе утврди да постоји дисциплински преступ и одговорност осуђеног за преступ.
Садржај решења о изрицању дисциплинске мере
Члан 55.
Решење о изрицању дисциплинске мере садржи:
1) податке о дисциплинском преступу за који се осуђеном изриче дисциплинска мера и околностима које чине обележја преступа од којих зависи примена одређеног прописа о преступу;
2) позивање на пропис који је примењен;
3) одлуку о дисциплинској одговорности и изреченој мери;
4) одлуку о одузимању имовинске користи;
5) одлуку о урачунавању издвајања осуђеног у трајање дисциплинске мере;
6) одлуку о трошковима дисциплинског поступка;
7) одлуку о имовинскоправном захтеву.
Решење којим се одлучује о више дисциплинских преступа
Члан 56.
Ако се дисциплински поступак води због више дисциплинских преступа, у решењу ће се навести за које дисциплинске преступе се осуђеном изриче дисциплинска мера, за које дисциплинске преступе се ослобађа од дисциплинске одговорности и за које дисциплинске преступе се обуставља дисциплински поступак. 
	
Саставни делови решења 
Члан 57.
Писмено израђено решење о дисциплинском преступу садржи:
1) увод; 
2) изреку; 
3) образложење; 
4) упутство о праву на жалбу;
5) број, датум, потпис лица које је водило дисциплински поступак и службени печат. 
	
Одузимање имовинске користи
Члан 58.
Од осуђеног који је учинио дисциплински преступ у дисциплинском поступку, одузеће се сва имовинска корист коју је прибавио вршењем дисциплинског преступа.
Из одузете користи надокнадиће се штета која је настала вршењем дисциплинског преступа.
Одузета корист или преостали део користи, након накнаде штете, припада заводу. 
	
Имовинскоправни захтев
Члан 59.
Имовинскоправни захтев за накнаду штете, коју је осуђени намерно или грубом непажњом проузроковао заводу вршењем дисциплинског преступа, подноси подносилац предлога за покретање дисциплинског поступка.
О захтеву из става 1. овог члана одлучује дисциплинска комисија, односно управник завода или лице које одреди, у поступку у којем се одлучује о дисциплинском преступу којим је осуђени нанео штету заводу.
Жалба на решење о дисциплинском преступу
Члан 60.
У складу са законом осуђени може изјавити жалбу судији за извршење кривичних санкција (у даљем тексту: судија за извршење).
Садржај жалбе
Члан 61.
Жалба мора садржати податак о решењу против којег се жалба изјављује, разлоге из којих је подносилац жалбе незадовољан одлуком и потпис подносиоца жалбе.
Подносилац жалбе може у жалби да предлаже утврђивање нових чињеница и прибављање нових доказа, ако нису били познати у време доношења побијане одлуке.
Основи због којих се решење може побијати
Члан 62.
Решење о дисциплинском преступу може се побијати због:
1) битне повреде дисциплинског поступка;
2) повреде материјалноправних одредаба;
3) погрешно или непотпуно утврђеног чињеничног стања;
4) одлуке о дисциплинској мери;
5) одлуке о одузимању имовинске користи, трошковима дисциплинског поступка и имовинскоправном захтеву.
Битне повреде дисциплинског поступка
Члан 63.
Битна повреда дисциплинског поступка постоји:
1) ако је дисциплински поступак водило или у одлучивању учествовало лице које је изузето или морало бити изузето;
2) ако осуђени у дисциплинском поступку није био присутан или му није омогућено да се брани;
3) ако осуђени није био поучен о праву на употребу језика и писма или му је то право било ускраћено;
4) ако је била искључена јавност расправе без правног основа;
5) ако је решење донето од ненадлежног органа;
6) ако усмено саопштена одлука није унета у записник;
7) ако је решењем предлог прекорачен;
8) ако се одлука заснивала на незаконито прибављеном доказу;
9) ако је изрека одлуке неразумљива; 
10) ако је изрека противречна сама себи или су разлози одлуке противречни изреци, или ако одлука уопште нема разлоге, или нису наведени разлози о одлучним чињеницама, или ако су ти разлози потпуно нејасни, или постоји противречност између разлога наведених у одлуци и садржине докумената или записника;
11) ако је наступила застарелост или је ствар већ коначно решена.
Битна повреда дисциплинског поступка постоји и ако приликом доношења одлуке није примењена или је погрешно примењена нека одредба овог правилника или је у току поступка повређено право одбране, а то је утицало или је могло утицати на правилно доношење одлуке.
Повреда материјалног права
Члан 64.
Повреда материјалног права постоји:
1) ако радња којом је осуђени оглашен одговорним не представља дисциплински преступ;
2) ако постоје околности које искључују дисциплинску одговорност;
3) ако су повређене одредбе о урачунавању времена издвајања до четрдесет осам часова у дисциплинску меру упућивања у самицу;
4) ако је одлуком о дисциплинској мери прекорачено овлашћење предвиђено Законом о извршењу кривичних санкција и овим правилником.
Погрешно или непотпуно утврђено чињенично стање
Члан 65.
Решење о дисциплинској одговорности може се побијати због погрешно или непотпуно утврђеног чињеничног стања, кад је нека одлучна чињеница погрешно утврђена или није утврђена.
Непотпуно утврђено чињенично стање постоји и кад на то указују нове чињенице или нови докази.
Границе испитивања решења о дисциплинском преступу
Члан 66.
Судија за извршење испитује решење о дисциплинском преступу у делу које се побија жалбом, али мора увек по службеној дужности испитати:
1) да ли постоји битна повреда одредаба дисциплинског поступка, осим у случајевима из члана 63. став 2. овог правилника;
2) да ли је повређено материјално право.
Потврђивање решења о дисциплинском преступу
Члан 67.
Судија за извршење ће решењем одбити жалбу као неосновану и потврдити решење о дисциплинском преступу, кад утврди да не постоје разлози због којих се решење побија, нити повреде из члана 66. овог правилника.
Преиначење решења о дисциплинском преступу
Члан 68.
Судија за извршење ће усвојити жалбу и решењем преиначити решење о дисциплинском преступу, кад утврди да су одлучне чињенице утврђене и да, с обзиром на утврђено чињенично стање, треба донети другачије решење или ако сматра да постоје такве повреде правилника које се могу отклонити без укидања решења о дисциплинском преступу, или ако нађе да приликом изрицања дисциплинске мере нису узете у обзир све околности које утичу на њено правилно одмеравање или кад околности које су узете у обзир нису правилно оцењене. 
	
Укидање решења о дисциплинском преступу
Члан 69.
Судија за извршење ће жалбу усвојити и решењем укинути решење о дисциплинском преступу и предмет вратити на поновно одлучивање, ако утврди да је погрешно или непотпуно утврђено чињенично стање или утврди да постоји битна повреда одредаба дисциплинског поступка, која је била или је могла бити од утицаја на законито решавање.
Поводом жалбе на решење о дисциплинском преступу у поновљеном поступку у случају из става 1. овог члана судија за извршење донеће коначну одлуку о дисциплинском преступу. 
	
Образложење решења о жалби
Члан 70.
У образложењу решења о жалби судија за извршење цениће жалбене наводе и указаће на повреде правилника које је узео у обзир по службеној дужности.
Кад се решење о дисциплинском преступу укида због повреде дисциплинског поступка, у образложењу ће се навести које су одредбе повређене и у чему се огледа повреда. 
	
Кад се решење о дисциплинском преступу укида због погрешно или непотпуно утврђеног чињеничног стања, навешће се недостаци односно разлози зашто су нови докази и нове чињенице важни за доношење правилне одлуке.
Дејство жалбе у корист саучесника
Члан 71.
Кад судија за извршење поводом жалбе изјављене против решења о дисциплинском преступу утврди да су разлози због којих је донео решење у корист подносиоца жалбе корисни и за неког од саучесника који није изјавио жалбу или је није изјавио у том правцу, по службеној дужности ће поступити као да таква жалба постоји.
Сходна примена правилника у дисциплинском поступку према лицу којем је изречена казна затвора за прекршај
Члан 72.
Одредбе овог правилника сходно се примењују и на лице којем је изречена казна затвора за прекршај, ако посебним правилником није другачије одређено.
III. ЗАВРШНЕ ОДРЕДБЕ
Престанак важења ранијег правилника
Члан 73.
Даном ступања на снагу овог правилника престаје да важи Правилник о дисциплинским преступима, мерама и поступку према осуђеним лицима („Службени гласник РС”, број 59/06).
Ступање правилника на снагу
Члан 74.
Овај правилник ступа на снагу 1. септембра 2014. године.
 
Број 110-00-6/2014-05 
У Београду, 24. јула 2014. године
Министар,
Никола Селаковић, с.р.