На основу члана 123. тачка 3. Устава Републике Србије, а у вези са чланом 8. став 1. Закона о поморској пловидби („Службени гласник РС”, бр. 87/11, 104/13 и 18/15),
Влада доноси
УРЕДБУ
о утврђивању бруто масе контејнера
"Службени гласник РС", број 80 од 30. септембра 2016.
Члан 1.
Овом уредбом ближе се прописују поступак и начин утврђивања бруто масе контејнера који се укрцавају на поморски брод и услови које мора да испуњава услужно привредно друштво које пружа услугу утврђивања бруто масе контејнера.
Члан 2.
Поједини изрази употребљени у овој уредби имају следеће значење:
1) бруто маса је укупна маса упакованог контејнера, укључујући и тара тежину контејнера;
2) документ о превозу је документ који крцатељ користи за саопштавање податка о утврђеној бруто маси контејнера;
3) оверено мерило је било који уређај којим може да се утврди бруто маса контејнера или појединачна маса терета, елемената за смештај терета у контејнеру и елемената за учвршћивање терета у контејнеру, а који испуњавају захтеве за тачност мерења, као и остале захтеве државе у којој је обављено паковање контејнера;
4) елементи за паковање и смештање терета су елементи који се користе приликом смештања терета у контејнер, а који имају за циљ да се спречи његово оштећење приликом превоза, при чему нису обухваћени елементи заштите терета који је упакован у оквиру упакованог терета који се ставља у контејнер;
5) елементи за учвршћивање терета су елементи којима се терет у контејнеру обезбеђује од померања;
6) тара маса је маса празног контејнера;
7) упаковани контејнер је контејнер са укрцаним теретом (крутим, расутим, течним, упакованим), укључујући елементе за паковање и смештање терета у контејнер, као и елементе за учвршћивање терета;
8) потврђена бруто маса је бруто маса контејнера која је утврђена у складу са методом 1 или методом 2 које су прописане овом уредбом.
Члан 3.
Заповедник домаћег поморског брода не може да укрца на брод упаковани контејнер ако крцатељ није:
1) прибавио доказ на основу кога се може потврдити податак о бруто маси упакованог контејнера, у складу са одредбама ове уредбе;
2) доставио податке о потврђеној бруто маси упакованог контејнера возару и/или лучком контејнерском терминалу (у даљем тексту: терминал) ради благовремене припреме бродског плана за слагање контејнера.
Крцатељ је дужан да предузме све потребне мере да одступања између бруто масе упакованог контејнера која је потврђена на начин из става 1. тачка 1) овог члана и стварне бруто масе упакованог контејнера буду сведена на најмању могућу меру при чему посебно мора да узме у обзир све околности које могу да утичу на тачност податка о бруто маси.
Ако домаћи возар није доставио терминалу податак о потврђеној бруто маси контејнера или крцатељ није доставио податак о потврђеној бруто маси упакованог контејнера возару и/или терминалу, дужан је да са оператером терминала усагласи начин мерења.
Разлика између потврђене бруто масе упакованог контејнера која је декларисана од стране крцатеља или његовог представника и бруто масе упакованог контејнера која је утврђена од стране возара и/или терминала, не може да буде већа од следећих вредности:
1) ± 5% за контејнере бруто масе 10 t и више;
2) ± 0.5 t за контејнере бруто масе мање од 10 t.
Ако се на терминалу утврди разлика између потврђене бруто масе упакованог контејнера која је декларисана од стране крцатељa, а пре допреме контејнера на терминал и бруто масе упакованог контејнера која је добијена мерењем на ваги на терминалу, сматра се да је важећа бруто маса која је добијена мерењем на ваги на терминалу.
Члан 4
Документ о превозу који садржи податак о потврђеној бруто маси упакованог контејнера може да буде део инструкције која се даје возару или посебан документ, на коме мора да буде посебно назначено да се ради о „потврђеној бруто маси (VGM)”.
Документ о превозу може да буде достављен у електронском облику, и то као електронска размена података или електронска обрада података.
Документ о превозу потписује крцатељ или лице које је овлашћено од стране крцатеља.
Члан 5.
За утврђивање бруто масе упакованог контејнера могу да се користе две методе, и то:
1) метода 1 – Мерење упакованог контејнера;
2) метода 2 – Сабирање појединачних маса.
Члан 6.
Ако се примењује метода 1 – Мерење упакованог контејнера, после завршеног паковања и затварања контејнера, крцатељ мери или ангажује трећу страну да измери упаковани контејнер.
Ако се мерење врши у Републици Србији вагом са неаутоматским функционисањем, вага мора да одговара захтевима прописа којим се уређују вагe са неаутоматским функционисањем, а ако се мерење врши вагом са аутоматским функционисањем, вага мора да одговара захтевима прописа којим се уређују ваге са аутоматским функционисањем.
Ако се мерење врши изван Републике Србије, министарство надлежно за послове саобраћаја (у даљем тексту: министарство) обавештава возара који управља домаћим поморским бродом о захтевима за тачност мерења вагом, као и осталим захтевима које вага мора испуњавати према прописима државе у којој се мерење врши. 
Власник, односно корисник ваге дужан је да вагу користи у складу са законом којим се уређује метрологија. 
Ако се врши само једно мерење вагом са неаутоматским функционисањем (возило заједно са контејнером), примењује се метода 2 – Сабирање појединачних маса, и то тако да се бруто маса контејнера одређује одузимањем од:
1) добијене масе; 
2) масе возила наведене у транспортним документима; 
3) процењене масе горива; 
4) осталих процењених маса.
Члан 7.
Применом методе 2, крцатељ или друго лице које он одреди, утврђује тежину сваког појединачног елемента који чини садржај контејнера (терет, паковање, елементи за смештање и учвршћивање терета у контејнеру, као и остали делови садржаја контејнера) и додаје тара тежину контејнера. 
За тара тежину контејнера мора да се користи податак означен на контејнеру. 
Маса терета у контејнеру добија се сабирањем маса појединачних елемената терета, с тим да се у случају пакованог терета унутар контејнера може користити податак који је утврдио произвођач на паковању терета, а у случају расутог терета може се користити податак добијен на основу мерења које је извршено на ваги која је оверена. 
Податак о маси паковања може да се добије од произвођача материјала за паковање или може да буде заснован на подацима крцатеља, а који се заснивају на подацима из њиховог система за управљање ресурсима.
Као податак о маси палета и материјала за смештање и учвршћивање терета могу да се користе подаци добијени од произвођача, подаци добијени из система за управљање ресурсима ако га користи крцатељ или директним мерењем вагом.
Сабирањем података из ст. 3–5. овог члана са тара тежином контејнера добија се бруто маса упакованог контејнера.
Члан 8.
За контејнере који се пакују у Републици Србији, поступак утврђивања бруто масе упакованог контејнера обавља правно лице које има потврду о одобрењу услужног привредног друштва за утврђивање бруто масе упакованог контејнера коришћењем методе 2.
Потврду из става 1. овог члана издаје министарство уз претходно прибављено мишљење о испуњености услова прописаних овом уредбом које издаје комисија за разматрање захтева правних лица за издавање одобрења услужног привредног друштва за утврђивање бруто масе контејнера коришћењем методе 2 (у даљем тексту: Комисија).
Комисију из става 2. овог члана образује министар надлежан за послове саобраћаја, а састоји се од једног представника министарства и два представника Дирекције за мере и драгоцене метале.
За издавање потврде из става 1. овог члана плаћа се републичка административна такса.
Члан 9.
За издавање потврде о одобрењу услужног привредног друштва из члана 8. ове уредбе, подносилац захтева доставља следећу документацију:
1) опис и адресу привредног друштва, основне делатности и организациону структуру;
2) попис особља са њиховим искуством у обављању послова који су предмет одобрења, укључујући њихове квалификације (стручна спрема);
3) опис опреме која се користи за извршавање услуга које су обухваћене одобрењем;
4) информације о осталим активностима привредног друштва које би могле да представљају сукоб интереса;
5) опис методе утврђивања бруто масе упакованог контејнера;
6) опис уређаја за мерење који ће бити коришћен.
Поред захтева из става 1. овог члана, за издавање потврде о одобрењу услужног привредног друштва, подносилац захтева мора да докаже да има следеће документоване процедуре: 
1) за одржавање уређаја за мерење и друге коришћене опреме;
2) за еталонирање уређаја;
3) за случај рекламације возара и/или оператора терминала на податак крцатеља о утврђеној бруто маси упакованог контејнера;
4) за одржавање записа о подацима о потврђеној бруто маси од стране крцатеља;
5) програм обуке особља;
6) записе о примедбама клијената привредног друштва на пружену услугу.
Након провере документације из ст. 1. и 2. овог члана, прегледа на лицу места и практичне демонстрације утврђивања бруто масе упакованог контејнера, Комисија саставља извештај који доставља министарству.
Министарство издаје потврду о одобрењу услужном привредном друштву које је добило мишљење Комисије о испуњености услова прописаних овом уредбом.
Изузетно од става 3. овог члана, доказ о успостављеним документованим процедурама из става 2. овог члана, услужно привредно друштво може да достави министарству најкасније у року од годину дана од дана добијања потврде о одобрењу услужног привредног друштва за утврђивање бруто масе контејнера коришћењем методе 2.
Члан 10.
Овај уредба ступа на снагу осмог дана од дана објављивања у „Службеном гласнику Републике Србије”.
05 број 110-8957/2016-1 
У Београду, 29. септембра 2016. године 
Влада
Председник,
Александар Вучић, с.р.