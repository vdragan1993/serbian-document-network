На основу члана 66б став 5. Закона о сточарству („Службени гласник РС”, бр. 41/09, 93/12 и 14/16), 
Министар пољопривреде и заштите животне средине доноси 
ПРАВИЛНИК
о међународној потврди (сертификату) о улову и листи производа рибарства за које нису потребне међународне потврде (сертификати) о улову
"Службени гласник РС", број 10 од 14. 
				фебруара 2017.
 
Члан 1.
Овим правилником ближе се прописује образац међународне потврде (сертификата) о улову, образац међународне потврде за реекспорт (сертификат за реекспорт) и образац потврде да су производи рибарства у складу са међународном потврдом (сертификатом) о улову, начин вођења евиденције o тим потврдама, као и листа производа рибарства за које нису потребне потврде.
Члан 2.
Поједини изрази употребљени у овом правилнику имају следеће значење:
1) извоз је свако премештање производа рибарства са територије Републике Србије; 
2) пошиљка су производи које један извозник истовремено шаље једном примаоцу или који су обухваћени једном превозном исправом која обухвата њихов превоз од извозника до примаоца;
3) реекспорт је свако премештање производа рибарства са територије Републике Србије који су претходно увезени на територију Републике Србије;
4) увоз је уношење производа рибарства на територију Републике Србије.
Члан 3.
Међународна потврда (сертификат) о улову (у даљем тексту: сертификат о улову) издаје се на Обрасцу ЦС – Сертификат о улову, који је одштампан уз овај правилник и чини његов саставни део.
Члан 4.
Међународна потврда за реекспорт (сертификат за реекспорт) издаје се на Обрасцу ЦР – Сертификат о реекспорту, који је одштампан уз овај правилник и чини његов саставни део.
Члан 5. 
За производе који се извозе ветеринарски инспектор у складу са законом којим се уређује сточарство издаје потврду да су производи рибарства у складу са међународном потврдом (сертификатом) о улову, којом се описују непрерађени и прерађени производи рибарства и њихове количине и потврђује да производи рибарства обрађени у Републици Србији потичу од улова који је пратила међународна потврда (сертификат) о улову.
Потврда из става 1. овог члана издаје се на Обрасцу Ц – Потврда да производи рибарства потичу од улова за који је издат Сертификат о улову рибе, који је одштампан уз овај правилник и чини његов саставни део.
Члан 6.
Евиденција о сертификатима о улову рибе води се у електронској форми.
Евиденција из става 1. овог члана води се на начин да се евидентирају подаци о броју сертификата о улову, врсти и количини производа рибарства која је увезена на основу сертификата о улову, о држави порекла производа рибарства и држави која је издала сертификат о улову, као и други подаци, и то за: 
1) оверене сертификате о улову које је увозник поднео најмање три дана пре очекиваног времена доласка на место увоза у Републику Србију;
2) оверене сертификате о улову које је увозник поднео најмање четири сата пре уласка у Републику Србију – за пошиљке производа рибарства који се увозе ваздушним и железничким превозом;
3) оверене сертификате о улову које је увозник поднео најмање два сата пре уласка у Републику Србију – за пошиљке производа рибарства који се увозе друмским превозом.
Члан 7.
Листа производа рибарства за које није потребна међународна потврда (сертификат) о улову дата је у Прилогу – Листа производа искључених из дефиниције производи рибарства, који је одштампан уз овај правилник и чини његов саставни део.
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јуна 2017. године.
Број 110-00-00278/2016-09
У Београду, 6. фебруара 2017. године
Министар,
Бранислав Недимовић, с.р.
 
Прилози

				Образац ЦС - Сертификат о улову

				Образац ЦР - Сертификат о реекспорту

				Образац Ц - Потврда да производи рибарства потичу од улова за 
				који је издат Сертификат о улову рибе
Прилог 
				- Листа производа искључених из дефиниције производи рибарства