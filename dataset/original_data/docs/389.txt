На основу члана 12. став 1. Закона о инспекцијском надзору („Службени гласник РС”, број 36/15), члана 62. Закона о државној управи („Службени гласник РС”, бр. 79/05, 101/07, 95/10 и 99/14), члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14) и члана 25. став 1. Уредбе о начелима за унутрашње уређење и систематизацију радних места у министарствима, посебним организацијама и службама Владе („Службени гласник РС”, бр. 81/07 – пречишћен текст, 69/08, 98/12 и 87/13),
Влада доноси 
 
ОДЛУКУ
о образовању Координационе комисије
"Службени гласник РС", број 81 од 5. октобра 
				2016.
 
1. За усклађивање, односно координацију инспекцијског надзора у Републици Србији образује се Координациона комисија.
2. Послови и задаци Координационе комисије, којима се обезбеђује вршење обухватнијег и делотворнијег инспекцијског надзора и избегавање преклапања и непотребног понављања надзора, поред послова утврђених Законом о инспекцијском надзору, јесу:
1) да разматра и даје мишљење на предлоге планова инспекцијског надзора, које достављају инспекције;
2) да образује стручну групу чији је задатак да, у сарадњи са Комисијом за спровођење испита за инспектора, сачини базе питања и студија случајева за испит за инспектора;
3) да објављује на својој интернет страници информације о свим носиоцима послова инспекцијског надзора, а нарочито податке о њиховим надлежностима, адресама, телефонима и адресама електронске поште, као и о њиховим руководиоцима;
4) да предузима одговарајуће активности у вези са обраћањем подносиоца притужбе који је незадовољан одлуком о притужби;
5) да разматра извештај о раду унутрашње контроле инспекције.
3. Координациона комисија састоји се од:
1) Одбора за координацију инспекцијског надзора и
2) Савета Координационе комисије.
4. Одбор за координацију инспекцијског надзора обавља послове и задатке из тачке 2. ове одлуке на аналитичком и стручно-оперативном нивоу.
5. Одбор за координацију инспекцијског надзора чини 15 чланова, и то председник, заменик председника и 13 осталих чланова из реда руководилаца инспекција. 
Председник Савета Координационе комисије је министар надлежан за послове управе, а заменик председника је државни секретар у министарству надлежном за послове управе задужен за послове система инспекцијског надзора.
Председник Одбора за координацију инспекцијског надзора руководи њеним радом, усклађује рад чланова, сазива и води седнице Одбора за координацију инспекцијског надзора.
Председника Одбора за координацију инспекцијског надзора за време његове одсутности или спречености замењује заменик председника Одбора за координацију инспекцијског надзора.
6. У Одбор за координацију инспекцијског надзора именују се:
– за председника:
Ана Брнабић, министар државне управе и локалне самоуправе;
– заменик председника:
Жељко Ожеговић, државни секретар у Министарству државне управе и локалне самоуправе;
– за чланове:
1) Зоран Петровић, директор – главни управни инспектор, Управни инспекторат, Министарство државне управе и локалне самоуправе;
2) Драган Агатуновић, координатор у Сектору за контролу Пореске управе, Министарство финансија;
3) Лидија Стојановић, помоћник министра трговине, туризма и телекомуникација – главни тржишни инспектор;
4) Бојан Јоцић, директор Инспектората за рад, Министарство за рад, запошљавање, борачка и социјална питања;
5) Лепосава Сојић, вршилац дужности помоћника министра грађевинарства, саобраћаја и инфраструктуре;
6) Љиљана Ивањац, начелник Одељења за послове инспекцијског надзора и контроле у Министарству пољопривреде и заштите животне средине;
7) Жељко Пантелић, помоћник министра пољопривреде и заштите животне средине;
8) прим. др Зоран Панајотовић, помоћник министра здравља;
9) мр Гордана Радосављевић, вршилац дужности помоћника министра трговине, туризма и телекомуникација;
10) Иван Зарев, начелник Управе за превентивну заштиту у Министарству унутрашњих послова;
11) Богољуб Лазаревић, вршилац дужности помоћника министра просвете, науке и технолошког развоја;
12) Бранко Илић, начелник Одељења за електроенергетску инспекцију у Министарству рударства и енергетике;
13) Душан Пурић, вршилац дужности помоћника министра привреде;
– за заменике чланова:
1) Ненад Шаркочевић, вршилац дужности помоћника директора Управног инспектората, Министарство државне управе и локалне самоуправе;
2) Снежана Лојаничић координатор у Сектору за контролу Пореске управе, Министарство финансија;
3) Горан Мацура, начелник Одељења за контролу промета, спречавање нелојалне конкуренције и заштиту потрошача у Министарству трговине, туризма и телекомуникација;
4) Дејан Ковачевић, помоћник директора Инспектората за рад, Министарство за рад, запошљавање, борачка и социјална питања;
5) Бранислав Вучковић, руководилац Групе за правне и административне послове у области инспекцијског надзора у Министарству грађевинарства, саобраћаја и инфраструктуре;
6) Ненад Милојевић, шеф Одсека фитосанитарне инспекције Београд у Министарству пољопривреде и заштите животне средине;
7) Оливера Топалов, начелник Одељења за индустрију у Министарству пољопривреде и заштите животне средине;
8) Јелица Радуловић, шеф Одсека за здравствену инспекцију Београд у Министарству здравља;
9) Сњежана Вигњевић, начелник Одељења туристичке инспекције Београд у Министарству трговине, туризма и телекомуникација;
10) Предраг Радаковић, начелник Одељења за спровођење превентивних мера при коришћењу објеката у Министарству унутрашњих послова;
11) Катарина Жугић Јовановић, шеф Одсека за инспекцијске послове у установама високог образовања и науке и ученичког и студентског стандарда у Министарству просвете, науке и технолошког развоја;
12) Урош Ђурђевић, начелник Одељења за инспекцију опреме под притиском у Министарству рударства и енергетике;
13) Славица Нинковић, руководилац Групе за унапређење пословног окружења и развој задруга и занатства у Министарству привреде.
7. Савет Координационе комисије:
1) одобрава мишљења Одбора за координацију инспекцијског надзора на предлоге планова инспекцијског надзора, које Координационој комисији достављају инспекције;
2) одобрава смернице и упутства Одбора за координацију инспекцијског надзора који се односе на усклађивање планова инспекцијског надзора и рада инспекција и на унапређење инспекцијског надзора на основу информација из годишњег извештаја о раду инспекција;
3) одобрава иницијативе Одбора за координацију инспекцијског надзора надлежним органима, које се односе на финансирање, техничку опремљеност и програме обука и других облика стручног усавршавања инспектора;
4) заузима, на захтев Одбора за координацију инспекцијског надзора, претходни или накнадни став поводом одређеног питања од значаја за инспекцијски надзор који се тиче више инспекција, а које је предмет разматрања од стране Одбора за координацију инспекцијског надзора;
5) обавља друге послове и задатке утврђене овом одлуком.
8. Савет Координационе комисије чине сви министри који руководе министарствима која имају утврђене надлежности у области инспекцијског надзора и министар надлежан за послове привреде.
Председник Савета Координационе комисије је министар надлежан за послове државне управе, а заменик председника је министар надлежан за послове финансија, које могу замењивати државни секретари.
9. У Савет Координационе комисије именују се:
– за председника:
Ана Брнабић министар државне управе и локалне самоуправе;
– за заменика председника:
др Душан Вујовић, министар финансија;
– за чланове:
1) др Расим Љајић, потпредседник Владе и министар трговине, туризма и телекомуникација;
2) проф. др Зорана Михајловић, потпредседник Владе и министар грађевинарства, саобраћаја и инфраструктуре;
3) др Небојша Стефановић, потпредседник Владе и министар унутрашњих послова; 
4) Бранислав Недимовић, министар пољопривреде и заштите животне средине;
5) асс др Златибор Лончар, министар здравља;
6) Александар Вулин, министар за рад, запошљавање, борачка и социјална питања;
7) Младен Шарчевић, министар просвете, науке и технолошког развоја;
8) Александар Антић, министар рударства и енергетике;
9) Вања Удовичић, министар омладине и спорта;
10) Горан Кнежевић, министар привреде.
10. Координациона комисија доноси пословник о свом раду, којим се ближе уређују питања од значаја за њен рад.
Пословник из става 1. ове тачке доноси Одбор за координацију инспекцијског надзора двотрећинском већином гласова свих чланова, уз одобрење Савета Координационе комисије.
11. Координациона комисија подноси Влади редовне извештаје о раду најмање сваких 90 дана, као и ванредне извештаје по потреби, и редовно их објављује на својој интернет страници.
Координациона комисија подноси Влади и годишњи извештај најкасније до 31. јануара текуће године за претходну годину.
12. Координациона комисија донеће пословник о раду у року од 15 дана од дана ступања на снагу ове одлуке.
13. Ступањем на снагу ове одлуке престаје да важи Одлука о образовању Координационе комисије („Службени гласник РС”, бр. 66/15 и 5/16).
14. Ова одлука ступа на снагу осмог дана од дана објављивања у „Службеном гласнику Републике Србије”. 
05 број 02-8467/2016-1
У Београду, 29. септембра 2016. године
Влада
Председник,
Александар Вучић, с.р.