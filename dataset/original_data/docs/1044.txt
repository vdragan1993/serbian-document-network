На
основу члана 150. став 1, а у вези са чланом 134. ст. 1. и 2. и чланом 135.
став 1. Закона о служби у оружаним снагама („Службени лист СФРЈ“, бр.
7/85,20/89 и 40/89), савезни секретар за народну одбрану прописује
 
 
ПРАВИЛНИК



	о поступку за остваривање права на здравствену заштиту војника, питомаца 
	војних школа и лица у резервном саставу отпуштених из Југословенске народне 
	армије, који су повреду или обољење добили за време војне службе
„Службени
лист СФРЈ”, број 2 од 12. јануара 1990.
 
 
Члан
1.
Здравствена заштита
прописана Законом о служби у оружаним снагама за војнике, питомце војних школа
и лица у резервном саставу отпуштене из Југословенске народне армије (у даљем
тексту: ЈНА), који су повреду или обољење добили за време војне службе или
којима се за време војне службе погоршало обољење које су имали пре ступања у
ЈНА (у даљем тексту: корисници), обухвата:
1) лекарске
прегледе, амбулантно и стационарно лечење и медицинску рехабилитацију у војним
здравственим установама, а, под одређеним условима, и у другим здравственим
установама;
2) давање лекова и
другог санитетског материјала потребног за лечење;
3) давање протеза и
других ортопедских помагала и санитарних справа;
4) накнаду путних
трошкова у вези са коришћењем здравствене заштите, која се састоји од накнаде
износа цене возне карте другог разреда брзог воза, односно брода или накнаде
износа цене возне карте аутобуса – у одласку и повратку.
 
Члан
2.
Војницима, односно
лицима у резервном саставу који се отпуштају из ЈНА због неспособности за војну
службу, надлежна нижа војнолекарска комисија даје налаз, оцену и мишљење у
смислу чл. 57. и 58. Правилника о војнолекарским комисијама („Службени лист
СФРЈ”, бр. 68/82 и 35/83).
Питомцима војне
школе који се због здравствене неспособности за активну војну службу отпуштају
са школовања надлежна виша војнолекарска комисија издаје налаз, оцену и мишљење
у смислу чл. 53. и 54. Правилника о војнолекарским комисијама.
За кориснике код
којих се обољење појави у року од два месеца по отпуштању из ЈНА, на захтев
општинског органа управе за народну одбрану, војнолекарска комисија издаје
налаз, оцену и мишљење у смислу одредаба из ст. 1. и 2. овог члана.
 
Члан
3.
Право на здравствену
заштиту корисници остварују на основу здравствене књижице за лица оболела у ЈНА
(у даљем тексту: војна здравствена књижица).
Корисницима права на
здравствену заштиту из члана 1. овог правилника војну здравствену књижицу
издаје команда гарнизона на чијем подручју корисник стално борави. Команда
гарнизона води евиденцију издатих војних здравствених књижица са следећим
подацима: редни број евиденције, датум издавања књижице, презиме и име, година
рођења, адреса сталног боравка, број личне карте и дијагноза обољења, односно
повреде.
 
Члан
4.
Корисник подноси
захтев за признавање права на здравствену заштиту најближој команди гарнизона
на чијем подручју је његово стално место боравка. Уз захтев је дужан да поднесе
налаз, оцену и мишљење војнолекарске комисије и писмену изјаву да нема право на
здравствену заштиту по другом основу.
Ако команда
гарнизона утврди да подносилац захтева испуњава услове за признавање права на
здравствену заштиту, издаје му здравствену књижицу, у којој наводи врсту
повреде, односно обољења за које има право да користи здравствену заштиту на
терет финансијског плана Савезног секретаријата за народну одбрану.
Ако команда
гарнизона утврди да подносилац захтева не испуњава услове из члана 148. став 1.
Закона о служби у оружаним снагама, доноси решење о одбијању захтева.
Против првостепеног
решења подносилац захтева има право жалбе команди надлежне војне области у року
од 15 дана од дана пријема првостепеног решења.
 
Члан
5.
Ради остваривања
права на здравствену заштиту, корисник се обраћа лекару најближе гарнизонске
амбуланте или војномедицинског центра, који, ако утврди да је то потребно,
корисника упућује на преглед лекару специјалисти или у војну здравствену
установу на лечење. У местима у којима нема војно здравствене установе, као и у
хитним случајевима, корисник се може обратити лекару цивилне здравствене
установе, који, ако утврди да је даље лечење неопходно, корисника упућује у
војну здравствену установу.
Корисник се може
упутити на лечење у цивилну здравствену установу под условима и на начин
прописаним за војне осигуранике.
 
Члан
6.
Ако је корисник
упућен на лечење у цивилну здравствену установу, та установа ће, по завршеном
лечењу, команди гарнизона која је издала војну здравствену књижицу доставити
рачун ради наплате трошкова лечења.
 
Члан
7.
Лекове корисницима
прописује надлежни војни лекар на рецептима прописаним за војне осигуранике.
Ако лек прописује
лекар цивилне здравствене установе, на рецепту се назначује војна пошта команде
гарнизона која је издала војну здравствену књижицу и евиденциони број војне
здравствене књижице.
Корисници не
учествују у сношењу трошкова за издате лекове.
 
Члан
8.
Лекове издају војне
апотеке. Ако у месту нема војне апотеке или друге војне здравствене установе,
односно ако војна апотека или војна здравствена установа нема прописани лек, он
се може подићи и у другој апотеци.
Ако у војној апотеци
нема прописаног лека, апотекар је дужан да на полеђини рецепта назначи да се
лек може подићи и у другој апотеци, као и назив војне поште која ће платити
трошкове издатог лека.
 
Члан
9.
Трошкове превоза у
вези са лечењем ван места боравка корисницима накнађује команда гарнизона из
члана 4. овог правилника, и то после завршеног путовања и по поднетом писменом
захтеву.
Захтев за накнаду
трошкова превоза треба да садржи име и презиме корисника, евиденциони број
војне здравствене књижице и назив органа који је књижицу издао, релацију и
датум путовања. Уз захтев се прилаже потврда лекара о лекарском прегледу.
 
Члан
10.
Када наступе
околности које проузрокују престанак права на коришћење здравствене заштите из
члана 135. став 1. и члана 148. став 1. Закона о служби у оружаним снагама,
корисник је дужан да врати војну здравствену књижицу команди гарнизона која је
издала војну здравствену књижицу.
Команда гарнизона из
става 1. овог члана затражиће од корисника да врати војну здравствену књижицу
по истеку рока из члана 135. став 1. Закона о служби у оружаним снагама, као и
кад сазна да су наступили други разлози за престанак права на здравствену
заштиту на терет финансијског плана Савезног секретаријата за народну одбрану.
 
Члан
11.
Команда гарнизона из
члана 4. овог правилника дужна је да, ако не наступе разлози из члана 10. овог
правилника, сваке године овери и продужи важење војне здравствене књижице којом
корисник доказује своје право на здравствену заштиту.
 
Члан
12.
Даном ступања на
снагу овог правилника престаје да важи Правилник о поступку за остваривање
права на здравствену заштиту војника, питомаца војних школа и војних обвезника
отпуштених из Југословенске народне армије који су повреду или обољење добили
за време војне службе („Службени лист СФРЈ”, бр. 40/65 и 23/71).
 
Члан
13.
Овај правилник ступа
на снагу осмог дана од дана објављивања у „Службеном листу СФРЈ”.
  
Р. в. п. бр. 84
20. децембра 1989.
године
Београд
Савезни секретар за
народну
одбрану,
генерал-пуковник,

Вељко Кадијевић, с.
р.