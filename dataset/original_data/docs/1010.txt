Редакцијски пречишћен текст


 
 
 
На основу члана 3. став 4, члана 83. став 2. и члана 97. став 4. Закона о војној, радној и материјалној обавези („Службени гласник РС”, бр. 88/09 и 95/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси

				 
УРЕДБУ
о начину и поступку извршавања војне, радне и материјалне обавезе

				"Службени гласник РС", бр.
				100 од 29. децембра 2011, 60 од 8. јула 2015.

	 
I. УВОДНA ОДРЕДБA

				 
Члан 1.
Овом уредбом уређује се начин и поступак извршавања војне, радне и материјалне обавезе.

				 
II. НАЧИН И ПОСТУПАК ИЗВРШАВАЊА ВОЈНЕ ОБАВЕЗЕ
 
Oрганизовање извршавања војне обавезе

				 
Члан 2.
Остваривање војне обавезе и њено усклађивање са извршавањем радне и материјалне обавезе обезбеђује и спроводи Министарство одбране преко територијалних органа Министарства одбране (у даљем тексту: територијални органи), у складу са законом. 
Територијални органи, у складу са законом, су центри Министарства одбране за локалну самоуправу и регионални центри Министарства одбране.

				 
Члан 3.
Центри Министарства одбране за локалну самоуправу, у сарадњи са надлежним државним органима и органима јединица локалне самоуправе (општина, градска општина и град) обезбеђују:
1) извршавање војне обавезе војних обвезника који се воде у њиховој евиденцији,
2) усклађивање извршавања војне обавезе са извршавањем радне обавезе за обвезнике радне обавезе са територије за коју су образовани,
3) усклађивање извршавања војне обавезе са извршавањем материјалне обавезе грађана, правних лица и предузетника који се налазе на територији њихове надлежности,
4) усклађивање остваривања других права и дужности грађана, односно задатака одбране за војне обвезнике којe се воде у њиховој евиденцији,
5) размену података у посебном информационом систему.
Регионални центри Министарства одбране обезбеђују извршавање војне обавезе на територији за коју су образовани на основу:
1) годишњих планова регрутовања и попуне Војске Србије,
2) плана пријема кандидата на школовање за резервне официре Војске Србије,
3) аката о одређивању бројног распореда, односно разреза регрута у Војсци Србије,
4) прописа о критеријумима за потребе попуне Војске Србије и других потреба одбране и утврђеним приоритетима за ту попуну, 
5) усвојених планова попуне команди, јединица и установа Војске Србије,
6) планова попуне јединица цивилне заштите у које се могу распоређивати војни обвезници у ванредним ситуацијама, ратном или ванредном стању,
7) планова попуне осталих државних органа у које се могу распоређивати војни обвезници у условима ванредног и ратног стања. 
 
Позивање војних обвезника ради вршења војне обавезе

				 
Члан 4. 
Војног обвезника ради вршења војне обавезе позива центaр Министарства одбране за локалну самоуправу појединачним и општим позивом, у складу са законом.
У појединачном позиву за извршавање војне обавезе обавезно се наводи назив органа који је издао позив, име, презиме и адреса лица које се позива, место и дан, а кад је то могуће и час доласка позваног, разлог због којег се позива и које ствари и исправе позвани треба да прибави, односно понесе. Појединачни позив упућен регруту садржи и обавештење о праву на приговор савести. Позвани ће се упозорити на последице ако се не одазове позиву или ако не извести да је спречен да дође.
У општем позиву за извршавање војне обавезе обавезно се наводи назив органа који је издао позив, категорија лица које се позива, место и дан, а кад је то могуће и час доласка позваних, разлог због којег се позивају и које ствари и исправе позвани треба да прибаве, односно понесу. Општи позив истиче се на јавним местима, седиштима органа јединица локалне самоуправе и објављује се у јавним гласилима. 

				 
Члан 5.
Регионални центар Министарства одбране, на предлог центра Министарства одбране за локалну самоуправу, у миру планира и организује позивање војних обвезника, обвезника радне обавезе и власника ствари из пописа у ратном и ванредном стању.
 
Извршавање регрутне обавезе

				 
Члан 6.
Извршавање регрутне обавезе организује и спроводи територијални орган за регруте са територије за коју је образован.
Регрутна обавеза, у складу са законом, извршава се:
1) увођењем у војну евиденцију,
2) лекарским и другим прегледима и психолошким испитивањима,
3) регрутовањем,
4) упутом на служење војног рока у Војску Србије или у цивилну службу, односно упутом на добровољно служење војног рока са оружјем,
5) и другим обавезама прописаним законом.
 
Увођење у војну евиденцију

				 
Члан 7.
У војну евиденцију уводе се регрути који у календарској години навршавају 18 година живота и регрути старијих годишта, који нису уведени у војну евиденцију, у складу са законом.

				 
Члан 8.
Увођење у војну евиденцију врши центaр Министарства одбране за локалну самоуправу на основу података о регрутима који подлежу увођењу у војну евиденцију.
У војну евиденцију која се води за регруте који подлежу увођењу у војну евиденцију уписују се следећи подаци: име, име једног родитеља, презиме, јединствени матични број грађана, адреса и место пребивалишта.
Податке из става 2. овог члана прибавља центар Министарства одбране за локалну самоуправу, у складу са законом, од надлежних државних органа, органа јединица локалне самоуправе, привредних друштава и других правних лица.
 
Вршење лекарских и других прегледа и психолошких испитивања 

				 
Члан 9.
Центaр Министарства одбране за локалну самоуправу упућује војне обвезнике у овлашћене здравствене установе, на лекарске и друге прегледе и психолошка испитивања која се врше према мерилима за оцењивање здравствене способности војних обвезника за војну службу, ради утврђивања способности за војну службу и регрутовања, у складу са законом.

				 
Члан 10.
Центaр Министарства одбране за локалну самоуправу позива потребан број регрута за лекарске прегледе и регрутовање, на основу годишњег плана лекарских прегледа.
План из става 1. овог члана израђује Министарство одбране, у складу са прописом који уређује регрутовање и попуну Војске Србије у миру и рату.

				 
Члан 11.
На лекарске и друге прегледе и психолошка испитивања центaр Министарства одбране за локалну самоуправу не позива регрута за кога је, приликом увођења у војну евиденцију или после увођења у војну евиденцију, утврдио да болује од неизлечиве болести или да има телесну ману и недостатак без изгледа за излечење.
За лице из става 1. овог члана, регрутна комисија центра Министарства одбране за локалну самоуправу, на основу медицинске документације, доноси решење о оцени способности за војну службу.

				 
Члан 12.
Војни обвезник за кога је донето решење о поновном прегледу, а који на поновном прегледу буде оцењен способним за војну службу, подлеже обавези служења војног рока, у складу са законом. 
Оцену способности за војну службу лица из става 1. овог члана, после поновног прегледа, даје регрутна комисија територијалног органа.

				 
Члан 13.
Регрут који је оцењен привремено неспособним за војну службу, у случају промене здравственог стања, може поднети захтев за поновну оцену способности, по истеку шест месеци од последњег оцењивања способности. 
Уз захтев из става 1. овог члана регрут прилаже медицинску документацију о промени здравственог стања, не старију од шест месеци. 
Регрутна комисија центра Министарства одбране за локалну самоуправу захтев из става 1. овог члана решава у року од 30 дана.
 
Образовање регрутних комисија и регрутовање

				 
Члан 14.
Регрутна комисија образује се за потребе једног или више територијалних органа, а број регрутних комисија одређује се зависно од броја регрута који се планира за регрутовање, места и времена ангажовања.

				 
Члан 15.
Регрутовање се обавља на основу налаза претходно извршених лекарских и других прегледа и психолошких испитивања, прописаних мерила за оцењивање здравствене способности војних обвезника за војну службу, извода из плана регрутовања, услова прописаних за одређивање рода, односно службе и војноевиденционе специјалности регрута, а у складу са прописима којима се уређује регрутовање и попуна Војске Србије у миру и рату и безбедносна провера регрута. 
 
Упућивање на служење војног рока

				 
Члан 16.
Упућивање регрута на служење војног рока, са оружјем или без оружја, врши се на основу Плана попуне Војске Србије и бројног распореда регрута по центрима за обуку.

				 
Члан 17.
Обука војника на служењу војног рока спроводи се у центрима за обуку и јединицама Војске Србије, у складу са прописима о обуци у Војсци Србије и плановима обуке.

				 
Члан 18.
Територијални орган упућује регрута изабраног за слушаоца курса за резервне официре у одговарајућу образовну установу Војске Србије према годишњем плану школовања.
Упућивање регрута из става 1. овог члана врши се у складу са прописима којима се уређују начин, услови и поступак избора регрута који ће се усавршавати за резервне официре и прописима о војном школству.
 
Извршавање обавезе служења у резервном саставу 

				 
Члан 19.
Према потребама попуне Војске Србије и других снага одбране, лицу у резервном саставу планира се и одређује ратни распоред, у складу са прописима којима се уређује војна, радна и материјална обавеза и критеријуми за распоређивање грађана и материјалних средстава за потребе одбране и попуне Војске Србије. 

				 
Члан 20.
Војна обавеза у резервном саставу, под условима прописаним законом, извршава се учешћем војних обвезника на вежбама, курсевима и другим облицима војне и цивилне обуке и извршавањем других дужности, у складу са плановима обуке и актима надлежног органа.
У случају ванредног стања или ратног стања обавеза лица у резервном саставу извршава се ступањем у Војску Србије, ангажовањем у цивилној заштити, извршавањем одређених дужности и послова у другим снагама одбране на основу акта надлежног органа.

				 
Члан 21.
Захтев за позивање војних обвезника ради вршења обуке доставља се територијалном органу, најкасније 60 дана пре дана предвиђеног за јављање војних обвезника.
Захтев из става 1. овог члана, подноси старешина војне јединице на положају команданта батаљона или старешина њему равног или вишег положаја и старешина органа цивилне заштите или државног органа који је образовао јединицу цивилне заштите у ванредном или ратном стању.
За вежбу мобилизацијске готовости у миру и мобилизацију у условима ванредног и ратног стања позивање војних обвезника врши се у најкраћем року.

				 
Члан 22.
Војни обвезник који је регулисао обавезу служења војног рока на други начин упућује се на оцену способности за војну службу, ако се планира за стављање на ратни распоред.

				 
Члан 23.
Попуна организационих јединица Генералштаба Војске Србије и команди, јединица и установа Војске Србије и војних јединица и војних установа Министарства одбране (у даљем тексту: ратне јединице) врши се резервним официрима, резервним подофицирима, војницима у резерви, обвезницима радне обавезе и стварима из пописа.
Ратна јединица израђује и доставља захтев за попуну резервним саставом регионалном центру Министарства одбране који, на основу посебне евиденције центара Министарства одбране за локалну самоуправу, процењује могућност попуне, израђује План попуне и наређење за попуну резервним саставом на територији за коју је образован.

				 
Члан 24.
Војни обвезници који су одслужили војни рок, а имају распоред у Министарству унутрашњих послова, не позивају се на војну вежбу, већ своје обавезе извршавају према закону којим се уређује полиција.
Ради вођења јединствене евиденције, органи Министарства унутрашњих послова по завршетку планираних активности на које војне обвезнике позивају непосредно, достављају извештај о ангажовању војних обвезника који имају распоред у Министарству унутрашњих послова надлежном центру Министарства одбране за локалну самоуправу. 
Извештај из става 2. овог члана садржи: име, име једног родитеља, презиме и јединствени матични број грађана и време које је војни обвезник провео на вежби.

				 
III. НАЧИН И ПОСТУПАК ИЗВРШАВАЊА РАДНЕ ОБАВЕЗЕ
 
Извршавање радне обавезе

				 
Члан 25.
Обвезник радне обавезе извршава радну обавезу обављањем послова и задатака у државном органу, привредном друштву, другом правном лицу и код предузетника (у дaљем тексту: државни органи и правна лица) на радном месту на које је распоређен и извршавaњем задатака у јединицама радне обавезе.

				 
Члан 26.
Обвезнике радне обавезе који, у складу са Планом попуне, радну обавезу извршавају у државним органима и правним лицима код којих су запослени распоређује овлашћено лице, у складу са законом.
Обвезнике радне обавезе који, у складу са Планом попуне, радну обавезу извршавају у државним органима и правним лицима код којих нису запослени или се воде у евиденцији територијалних органа, односно у евиденцији Националне службе за запошљавање и Републичког фонда за пензијско и инвалидско осигурање, распоређује регионални центар Министарства одбране.

				 
Члан 27.
Распоред обвезника радне обавезе одређује регионални центар Министарства одбране на основу:
1) акта о ратној организацији и систематизацији радних места у државним органима и правним лицима за рад у ванредном и ратном стању, 
2) списка дужности, односно других послова и задатака на које се могу распоређивати обвезници радне обавезе у државним органима и правним лицима,
3) Плана попуне.

				 
Члан 28.
Обвезнику радне обавезе припада одговарајућа зарада за време вршења радне обавезе, односно накнада зараде за време вршења радне обавезе у државним органима и правним лицима, у складу са прописима којима се уређује рад и радни односи.
Послодавац има право на рефундирање исплаћене накнаде зараде из става 1. овог члана, у складу са прописима којима се уређује рад и радни односи.
 
Попуна државних органа и правних лица обвезницима радне обавезе

				 
Члан 29.
Државни органи и органи државне управе у седишту Министарства одбране и велики технички системи од значаја за одбрану, захтев за попуну обвезницима радне обавезе, са списком дужности и актом о ратној организацији и систематизацији радних места, достављају Министарству одбране. 
Војне јединице и војне установе које су организационо и функционално везане за Министарство одбране, захтев за попуну обвезницима радне обавезе и списак дужности достављају Министарству одбране.
Команде, јединице и установе Војске Србије захтев за попуну обвезницима радне обавезе и списак дужности достављају регионалном центру Министарства одбране. 
Oргани аутономних покрајина, органи јединица локалне самоуправе, државни органи и органи државне управе ван седишта Министарства одбране, привредна друштва, друга правна лица и предузетници који су актом Владе одређени да производе предмете и врше услуге од значаја за одбрану Републике Србије захтев за попуну обвезницима радне обавезе, списак дужности и акт о ратној организацији и систематизацији радних места достављају регионалном центру Министарства одбране.
				
				Захтеви за попуну обвезницима радне обавезе достављају се у року 
				који одреди Министарство одбране.*

				*Службени гласник РС, број 60/2015



				 
Члан 30.
На основу захтева за попуну обвезницима радне обавезе из члана 29. ст. 1. и 2. ове уредбе Министарство одбране доноси План попуне и доставља га на реализацију територијалним органима.
Примерак Плана попуне доставља се подносиоцу захтева. 
На основу захтева за попуну обвезницима радне обавезе из члана 29. ст. 3. и 4. ове уредбе Регионални центар Министарства одбране доноси План попуне и доставља га на реализацију центрима Министарства одбране за локалну самоуправу. 
Примерак Плана попуне доставља се подносиоцу захтева.

				 
Члан 31.
Захтев за попуну обвезницима радне обавезе, који подносе државни органи и правна лица садржи :
1) формацијски назив ратне јединице, односно назив субјекта мобилизације,
2) мобилизацијско место,
3) место прикупљања обвезника радне обавезе,
4) време трајања мобилизације,
5) дужности, шифре занимања и степена стручне спреме из акта о ратној организацији и систематизацији радних места,
6) број лица предвиђених актом о ратној организацији и систематизацији радних места, 
7) изворе попуњавања радних места обвезницима радне обавезе,
8) посебне услове за обављање послова и задатака радног места.

				 
Члан 32.
Државни органи и органи државне управе у седишту Министарства одбране и велики технички системи у случају промене у ратној организацији и систематизацији радних места, захтев за измену или стављање ван снаге Плана попуне достављају Министарству одбране.
Војне јединице и војне установе које су организационо и функционално везане за Министарство одбране у случају промене у ратној организацији и систематизацији радних места, захтев за измену или стављање ван снаге Плана попуне достављају Министарству одбране.
Команде, јединице и установе Војске Србије у случају промене у ратној организацији, захтев за измену или стављање ван снаге Плана попуне достављају регионалном центру Министарства одбране.
Органи аутономних покрајина, органи јединица локалне самоуправе, државни органи и органи државне управе ван седишта Министарства одбране, привредна друштва, друга правна лица и предузетници који су актом Владе одређени да производе предмете и врше услуге од значаја за одбрану Републике Србије у случају промене у ратној организацији и систематизацији радних места захтев за измену или стављање ван снаге Плана попуне достављају регионалном центру Министарства одбране.

				Захтеви за измену или стављање ван снаге Плана попуне достављају 
				се најкасније 60 дана од настале промене у ратној организацији 
				односно систематизацији.*
На основу захтева за измену или стављање ван снаге Плана попуне из ст. 1. и 2 овог члана Министарство одбране мења или ставља ван снаге План попуне. 
На основу захтева за измену или стављање ван снаге Плана попуне из ст. 3. и 4. овог члана регионални центар Министарства одбране мења или ставља ван снаге План попуне.
Министарство одбране, односно регионални центар Министарства одбране, може по службеној дужности изменити или ставити ван снаге План попуне за чије доношење је надлежан.

				*Службени гласник РС, број 60/2015
 
Саопштавање ратног распореда и позивање обвезника радне обавезе

				 
Члан 33.
Распоред обвезника радне обавезе који су запослени у државним органима и правним лицима саопштава руководилац, директор или лице које он овласти, а код предузетника – одговорно лице.
Распоред обвезнику радне обавезе који је Планом попуне одређен да радну обавезу извршава у другом субјекту одбране и обвезнику радне обавезе који се води у евиденцији других органа и организација саопштава територијални орган.

				 
Члан 34.
Државни органи и правна лица позивају обвезнике радне обавезе који су запослени у државним органима и правним лицима.
Територијални орган позива обвезнике радне обавезе који су Планом попуне одређени да радну обавезу извршавају у другом субјекту одбране и обвезнике радне обавезе који се воде у евиденцији других органа и организација. 
 
Извршавање радне обавезе у јединицама радне обавезе

				 
Члан 35.
За извођење неодложних радова за потребе одбране, Војске Србије и цивилне заштите у ратном и ванредном стању ангажују се специјализована правна лица или јединице радне обавезе.
Специјализована правна лица су лица која обављају делатност од општег интереса у области превоза путника и транспорта робе, грађевинарства, коришћења, управљања, заштите и унапређења добара од општег интереса (воде, путеви, минералне сировине, шуме, пловне реке, језера, обале и дивљач) и комуналних делатности.
У неодложне радове из става 1. овог члана спадају:
1) одржавање путева, мостова, железничких пруга, аеродрома, летелишта, хелиодрома, лука, пристаништа, хидродрома и сидришта; уређење и одржавање објеката за воду и места преласка преко водених и других препрека и изградња и одржавање складишта, база, земуница и санитетских објеката од значаја за одбрану,
2) учешће у привременим саставима који извршавају посебне задатке у току мобилизације; деконзервација и активирање покретних ствари за посебне намене у ратној резерви; размештај ратних материјалних резерви и испомоћ приликом преношења покретних ствари из складишта на мобилизацијска зборишта и друге рејоне од значаја за Војску Србије,
3) утовар и истовар покретних ствари за посебне намене и других средстава у лукама и пристаништима, аеродромима, железничким станицама и сабирним центрима од значаја за одбрану,
4) испомоћ приликом преношења повређених и оболелих и асанације бојишта,
5) испомоћ у гашењу пожара, рашчишћавању рушевина, одбране од поплаве и других елементарних непогода и оправци објеката,
6) утовар и истовар робних резерви и покретних ствари државних органа као и правних лица која су одређена актом Владе да производе предмете и врше услуге од значаја за одбрану,
7) дислокација производних капацитета, сировина и других материјалних добара привредних друштава од посебног значаја за одбрану,
8) испомоћ у обављању пољопривредних радова на државним и задружним газдинствима и сеоским имањима породица погинулих бораца, инвалида и породица чији су чланови ангажовани у Војсци Србије и цивилној заштити,
9) уређење насеља и објеката за смештај расељених лица,
10) испомоћ у експлоатацији шумског, рудног и другог природног богатства од значаја за одбрану,
11) уређење и изградња склоништа и других фортификацијских објеката за заштиту становништва,
12) измештање предмета и докумената историјских, уметничких и културних вредности,
13) други радови одређени актом Министарства одбране као радови од значаја за одбрану земље.

				 
Члан 36.
Јединицу радне обавезе образује регионални центар Министарства одбране, у складу са законом. 
Јединица радне обавезе образује се од обвезника радне обавезе који немају одређен ратни распоред. 
Распоред у јединици радне обавезе сматра се ратним распоредом.

				 
Члан 37.
Унутрашње јединице Министарства одбране, команде, јединице и установе Војске Србије, државни органи и правна лица која имају задатке утврђене Планом одбране Републике Србије захтев за ангажовање јединица радне обавезе подносе регионалном центру Министарства одбране, у складу са законом.
Приоритет у попуни и ангажовању јединица радне обавезе имају јединице радне обавезе које извршавају неодложне радове за потребе Војске Србије.
Захтев из става 1. овог члана садржи: 
1) број јединица радне обавезе,
2) величину и структуру јединица радне обавезе, 
3) потребе за које се организују, 
4) рејон и време извршења задатака, 
5) начин и место прихвата обвезника радне обавезе, 
6) податке о опреми и алату којима јединица треба да располаже. 

				 
Члан 38.
На основу захтева за ангажовање јединица радне обавезе, регионални центар Министарства одбране доноси акт о образовању јединице радне обавезе.
Актом о образовању јединице радне обавезе одређује се старешина јединице и утврђује се: 
1) организацијска структура и употреба јединице, 
2) начин позивања и место јављања, односно прикупљања обвезника радне обавезе, 
3) начин упућивања до радилишта или места прихвата,
4) радно време, 
5) време које је потребно за извођење радова (ако је могуће),
6) и други потребни елементи.

				 
Члан 39.
Позивање обвезника радне обавезе који су распоређени у јединицу радне обавезе врши Центар Министарства одбране за локалну самоуправу.

				 
Члан 40.
Јединица радне обавезе расформира се на основу акта регионалног центра Министарства одбране, у складу са законом.

				 
IV. НАЧИН И ПОСТУПАК ИЗВРШАВАЊА МАТЕРИЈАЛНЕ ОБАВЕЗЕ

				 
Члан 41.
Материјална обавеза извршава се у складу са прописима којима се уређује војна, радна и материјална обавеза и критеријуми за распоређивање грађана и материјалних средстава за потребе одбране и попуне Војске Србије.
Извршавање материјалне обавезе и њено усклађивање са извршавањем војне и радне обавезе обезбеђује Министарство одбране преко територијалних органа, у складу са законом и одлукама надлежних органа које се односе на рад у ванредном стању и ратном стању.
Материјалну обавезу за власнике ствари из пописа одређује територијални орган.
 
Распоређивање ствари из пописа

				 
Члан 42.
Ствари из пописа распоређују се у складу са прописом којим се утврђују критеријуми за распоређивање грађана и материјалних средстава за потребе одбране и попуне Војске Србије.

				 
Члан 43.
Распоређивање ствари из пописа за потребе јединица Војске Србије и за друге потребе одбране земље врши се са најближе територије.
Власници ствари из пописа које се, у складу са законом, не смеју распоредити, територијалном органу достављају одговарајући писани доказ на основу којег их територијални орган ослобађа распоређивања ствари по основу материјалне обавезе.
Спајање материјалне обавезе и ратног распореда лица, односно руковаоца ствари и материјалних средстава врши се ако је за руковање стварима потребно посебно знање у руковању, у складу са законом. 
Спајање материјалне обавезе и ратног распореда лица, односно руковаоца ствари врши се када је то могуће и када је руковалац ствари запослен у привредном друштву, другом правном лицу или код предузетника које по основу материјалне обавезе даје ствар на коришћење, или је ствар власништво лица руковаоца ствари.
Спајање материјалне обавезе и ратног распореда лица из ст. 3. и 4. овог члана врши се ако руковалац ствари испуњава критеријуме за распоређивање по основу војне обавезе, односно критеријуме за стављање на ратни распоред. 

				 
Члан 44.
За потребе извршења мобилизације субјеката система одбране одређују се земљишта и објекти инфраструктуре који испуњавају потребне услове за избор мобилизацијских зборишта. 
За смештај људи и материјалних добара у ратном и ванредном стању одређују се земљишта и објекти који обезбеђују просторне и техничке могућности.
За постављање средстава и направа за осматрање, обавештавање и узбуњивање одређују се само делови објеката који су неопходни за њихов рад. 
Власнику одређеног земљишта и објекта и делова објеката одређених за постављање средстава и направа за осматрање и узбуњивање доставља се позив за извршење материјалне обавезе.
Корисник земљишта и објеката дужан је да приликом преузимања и предаје објеката, телефонских линија, прикључака електричне енергије и осталих извора енергије са власником ствари сачини записник. За коришћење земљишта и објеката трошкове сноси корисник.
 
Попуна стварима из пописа

				 
Члан 45.
Државни органи и органи државне управе у седишту Министарства одбране и велики технички системи од значаја за одбрану, захтев за попуну стварима из пописа достављају Министарству одбране.
Војне јединице и војне установе које су организационо и функционално везане за Министарство одбране, захтев за попуну стварима из пописа достављају Министарству одбране.
Органи аутономних покрајина, органи јединица локалне самоуправе, државни органи и органи државне управе ван седишта Министарства одбране, привредна друштва, друга правна лица и предузетници који су актом Владе одређени да производе предмете и врше услуге од значаја за одбрану Републике Србије и ратнe јединицe Војске Србије, захтев за попуну стварима из пописа достављају регионалном центру Министарства одбране.
Ратне јединице Војске Србије, државни органи и правна лица, за потребе формираних јединица радне обавезе, захтев за попуну стварима из пописа достављају регионалном центру Министарства одбране.

				Захтеви за попуну стварима из пописа достављају се у року који 
				одреди Министарство одбране.*

				*Службени гласник РС, број 60/2015

				 
Члан 46.
Захтев за попуну стварима из пописа који достављају субјекти мобилизације, осим Војске Србије, садржи:
1) назив субјекта мобилизације,
2) мобилизацијско место,
3) мобилизацијско збориште, односно рејон мирнодопске локације,
4) време трајања мобилизације,
5) назив групе ствари,
6) назив ствари,
7) ствари које следују по ратној организацији и систематизацији ствари,
8) ствари из сопствених капацитета,
9) ствари других власника (из евиденције центара Министарства одбране за локалну самоуправу). 

				 
Члан 47.
На основу захтева за попуну стварима из пописа из члана 45. ст. 1. и 2. ове уредбе Министарство одбране доноси План попуне и доставља га на реализацију територијалним органима. 
Примерак Плана попуне доставља се подносиоцу захтева. 
На основу захтева за попуну стварима из пописа из члана 45. ст. 3. и 4. ове уредбе регионални центар Министарства одбране доноси План попуне и доставља га на реализацију центрима Министарства одбране за локалну самоуправу. 
Примерак Плана попуне доставља се подносиоцу захтева.

				 
Члан 48.
Ако се попуна стварима из пописа не може извршити са територије једног центра Министарства одбране за локалну самоуправу, о проширењу територије за попуну одлучује регионални центар Министарства одбране.
Ако се попуна стварима из пописа не може извршити са територије једног регионалног центра Министарства одбране, о проширењу територије за попуну одлучује Министарство одбране.
Ако се попуна стварима из пописа врши са територије више регионалних центара Министарства одбране, Министарство одбране одобрава План попуне. 

				 
Члан 49.
Државни органи и органи државне управе у седишту Министарства одбране и велики технички системи од значаја за одбрану, у случају организацијских промена, односно промена у ратној организацији и систематизацији, захтев за измену или стављање ван снаге Плана попуне достављају Министарству одбране. 
Војне јединице и војне установе које су организационо и функционално везане за Министарство одбране, у случају организацијских промена, односно промена у ратној организацији и систематизацији, захтев за измену или стављање ван снаге Плана попуне достављају Министарству одбране.
Органи аутономних покрајина, органи јединица локалне самоуправе, државни органи и органи државне управе ван седишта Министарства одбране, привредна друштва, друга правна лица и предузетници који су актом Владе одређени да производе предмете и врше услуге од значаја за одбрану Републике Србије и ратнe јединицe Војске Србије у случају организацијских промена, односно промена у ратној организацији и систематизацији, захтев за измену или стављање ван снаге Плана попуне достављају регионалном центру Министарства одбране.

				Захтеви за измену или стављање ван снаге Плана попуне достављају 
				се најкасније 60 дана од настале промене у ратној организацији, 
				односно систематизацији.*
На основу захтева за измену или стављање ван снаге Плана попуне из ст. 1. и 2. овог члана Министарство одбране мења или ставља ван снаге План попуне. 
На основу захтева за измену или стављање ван снаге Плана попуне из става 3. овог члана регионални центар Министарства одбране мења или ставља ван снаге План попуне.
Министарство одбране, односно регионални центар Министарства одбране, може по службеној дужности изменити или ставити ван снаге План попуне за чије доношење је надлежан.
*Службени гласник РС, број 60/2015

				 
Члан 50.
Лице које има материјалну обавезу одвојену од ратног распореда у случају мобилизације, материјалну обавезу извршава пре јављања на дужност по ратном распореду.
 
Преузимање ствари

				 
Члан 51. 
Корисник ствари одређује овлашћено лице или комисију за пријем ствари ради утврђивања исправности ствари, снабдевености одговарајућом опремом, алатом, прибором, резервним деловима, техничком документацијом и др.
Приликом пријема ствари процењује се њена тржишна вредност у тренутку предаје и уноси се у записник. 
Корисник ствари, ако је предата ствар неисправна, власнику враћа предату ствар, а од територијалног органа тражи да распореди и упути другу одговарајућу ствар. 

				 
Члан 52. 
О примљеној ствари сачињава се записник у три примерка који потписује овлашћено лице или председник комисије и власник ствари, односно лице које је предало ствар, у складу са законом.
Уручењем једног примерка записника власнику ствари, односно лицу које је власник овластио за предају ствари сматра се да је ствар преузета и да је власник ствари извршио своју обавезу.
Ако власник ствари, односно овлашћено лице које је предало ствар одбије да потпише или прими записник, у записнику се констатују разлози одбијања потписа или пријема записника и тиме се сматра да је ствар примљена.

				 
Члан 53. 
Корисник ствари обезбеђује чување и одржавање ствари до њеног враћања власнику.
Трошкове за одржавање и чување ствари после времена одређеног за њено враћање сноси власник ствари, ако из неоправданог разлога није на време преузео ствар.
 
Враћање ствари

				 
Члан 54. 
Корисник ствари по истеку времена на које му је ствар распоређена, односно истека времена одређеног у записнику о примопредаји ствари, позива власника ствари ради враћања ствари и о месту и времену примопредаје обавештава центар Министарства одбране за локалну самоуправу.
Ствари се враћају у исправном стању, односно у стању које је утврђено приликом пријема ствари, а ако је дошло до оштећења ствари у току употребе, корисник ствари је дужан да о свом трошку изврши неопходне поправке пре враћања ствари власнику.
Приликом враћања ствари власнику, односно лицу које власник овласти, врши се преглед ствари и сачињава записник о стању ствари након коришћења. Записник се сачињава у потребном броју примерака од којих се један примерак уручује власнику ствари, један примерак кориснику ствари, а један примерак надлежном центру Министарства одбране за локалну самоуправу.
Предајом једног примерка записника власнику ствари, односно лицу које је он овластио за преузимање ствари сматра се да је ствар враћена.
Ако власник ствари, односно лице које је он овластио за преузимање ствари одбије да прими записник, односно да преузме ствари, то се констатује у записнику и сматра се да је корисник извршио обавезу враћања ствари власнику.
У случају из става 5. овог члана, корисник ствари на терет власника ствари обезбеђује њихово чување, а власник ствари сноси ризик у случају њиховог оштећења, уништења или нестанка.
Ако власник ствари, односно лице које он овласти не дође на место и у време одређено за враћање ствари, а не оправда свој изостанак сматра се да је одбио њихово преузимање.
 
Утврђивање, обрачун и исплате накнаде трошкова превоза и дневница

				 
Члан 55.
Власник ствари подноси захтев за накнаду трошкова и исплату дневница кориснику ствари најкасније у року од 15 дана од дана извршене предаје, односно од дана преузимања враћене ствари. 
У захтеву из става 1. овог члана власник ствари обавезно наводи време поласка, време повратка, које превозно средство је коришћено за превоз и прилаже превозне карте, а ако је превоз обављен сопственим превозним средством износ цене превоза која се примењују у јавном саобраћају, односно јавном транспорту на подручју са кога се ствари допремају.
 
Утврђивање, обрачун и исплата накнаде за коришћење ствари

				 
Члан 56.
За коришћење ствари из пописа, власнику ствари припада накнада у складу са тарифом, коју утврђује Влада. 
Приликом предаје ствари, њихову тржишну вредност утврђује овлашћено лице или комисија коју образује корисник ствари.

				 
Члан 57.
Власнику ствари припада накнада стварних трошкова за утрошену електричну енергију, телефонске импулсе, комуналне трошкове и трошкове за оштећења која су настала за време коришћења земљишта или објеката, према записнику из члана 44. став 5. ове уредбе.

				 
V. ПРЕЛАЗНA И ЗАВРШНA ОДРЕДБA

				 
Члан 58.
За време обуставе обавезе служења војног рока, одредбе ове уредбе које се односе на регрутну обавезу и обавезу служења војног рока примењују се на лица која добровољно желе да служе војни рок са оружјем у Војсци Србије, а остала лица подлежу обавези увођења у војну евиденцију и обавезу служења у резервном саставу, у складу са законом.

				 
Члан 59.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-9940/2011
У Београду, 29. децембра 2011. године
Влада
Први потпредседник Владе – 
заменик председника Владе,
Ивица Дачић, с.р.