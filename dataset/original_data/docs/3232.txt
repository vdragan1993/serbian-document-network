На основу члана 99. тачка 4. Устава Савезне Републике Југославије, Савезна влада 
доноси 

 

 


ОДЛУКУ


о начину измиривања обавеза Савезне Републике Југославије према Европској 
заједници

"Службеноми 
лист СРЈ", број 
6 

од 1. 
фебруара 
2002.

 

 


1. Овом одлуком уређује се начин измиривања обавеза Савезне Републике 
Југославије (Републике Србије и Републике Црне Горе, у даљем тексту: републике 
чланице) према Европској заједници ради извршења Закона о задужењу Савезне 
Републике Југославије код Европске заједнице ("Службени лист СРЈ", бр. 53/2001).



2. Средства у износу од 225.000.000 EUR користе се за измирење доспелих, а 
неплаћених уговорних обавеза за финансијске уговоре склопљене између Европске 
инвестиционе банке и југословенских предузећа-зајмопримаца, и отплаћују се као 
главница у пет једнаких транши. 


3. Републике чланице дужне су да средства на име отплате главнице, сразмерно 
свом делу обавеза утврђених чланом 5. Закона о задужењу Савезне Републике 
Југославије код Европске заједнице, уплаћују на посебан рачун Савезне Републике 
Југославије код Народне банке Југославије, и то најкасније до 13. октобра текуће 
године, почев од 2012. до 2016. године. Народна банка Југославије преноси тако 
уплаћена средства 17. октобра текуће године Европској заједници. 


Република Србија уплаћује динарску противвредност, по продајном курсу свог дела 
обавеза по главници на рачун бр. 88000-615-8-1060 са позивом на број одобрења 
58966-000-006, код Народне банке Југославије. 


Република Црна Гора уплаћује девизна средства свог дела обавеза по главници на 
рачун 58975-шифра валуте-000, код Народне банке Југославије. 


Пре уплате средстава републике чланице дужне су да 10 радних дана пре истека 
рока из става 1. ове тачке обавесте Савезно министарство финансија и Народну 
банку Југославије о томе да ли ће средства у року бити пренета на посебан рачун 
Савезне Републике Југославије код Народне банке Југославије. 


4. На средства из тачке 2. ове одлуке обрачунава се камата шестомесечно, по 
каматној стопи EURIBOR паушални. 


Републике чланице камату обрачунату на начин из става 1. ове тачке дужне су да 
уплате на посебан рачун Савезне Републике Југославије код Народне банке 
Југославије, и то најкасније 13. априла, односно 13. октобра текуће године, 
почев од 2002. до 2016. године. Народна банка Југославије преноси тако уплаћена 
средства 17. априла, односно 17. октобра текуће године Европској заједници.



Република Србија уплаћује динарску противвредност, по продајном курсу свог дела 
обавеза по камати на рачун број 88000-615-8-1060 са позивом на број одобрења 
58967-000-006, код Народне банке Југославије. 


Република Црна Гора уплаћује девизна средства свог дела обавеза по камати на 
рачун 58979-шифра валуте-000, код Народне банке Југославије. 


Пре уплате средстава републике чланице дужне су да обавесте Савезно министарство 
финансија и Народну банку Југославије 10 радних дана пре истека рока из става 2. 
ове тачке, о томе да ли ће средства бити пренета на посебан рачун Савезне 
Републике Југославије код Народне банке Југославије. 


5. Народна банка Југославије средства уплаћена на начин и у роковима предвиђеним 
овом одлуком пренеће на рачун Европске заједнице, на основу налога добијеног од 
Савезног министарства финансија. 


6. Ако републике чланице не уплате средства из тач. 3. и 4. ове одлуке у 
предвиђеним роковима, Савезно министарство за финансије активираће 
контрагаранције и тако прибављена средства пренети на посебан рачун Савезне 
Републике Југославије код Народне банке Југославије. 


7. Народна банка Југославије наплаћује од република чланица трошкове за трансфер 
средстава за отплату обавеза Европској заједници, као и провизију за услуге које 
пружа у смислу ове одлуке. 


8. Ова одлука ступа на снагу осмог дана од дана објављивања у "Службеном листу 
СРЈ". 

  


Савезна влада


Е. п. бр. 14


29. јануара 2002. године


Београд


Председник


Драгиша Пешић, 
с.р.