На основу члана 64. став 2. Закона о уређењу судова (,,Службени гласник РС”, бр. 116/08, 104/09, 101/10, 31/11, 78/11 и 101/11),
Високи савет судства на седници одржаној 3. децембра 2012. године, донео је 
	
 
ПРАВИЛНИК
о раду Комисије за одлучивање о приговору на решење о оцени судијског помоћника

"Службени гласник РС", број 116 од 7. 
	децембра 2012.
 
Члан 1.
Овим правилником уређује се начин рада Комисије за одлучивање о приговору на решење о оцени судијског помоћника (у даљем тексту: Комисија).
Члан 2.
На рад Комисије, уколико овим правилником нека питања нису посебно уређена, примењују се акти о раду Високог савета судства (у даљем тексту: Савет). 
	
Члан 3.
Комисија има седам чланова, укључујући председника Комисије, које именује Савет, на три године. 
	
Председник Комисије је изборни члан Савета из реда судија.
Чланови Комисије именују се из реда судија на сталној судијској функцији.
Комисија има секретара који се именује из реда запослених у Административној канцеларији Савета.
Члан 4.
Председник Комисије представља Комисију, руководи њеним радом, сазива седнице, предлаже дневни ред седница и председава седницама, припрема извештај о раду Комисије и обавља друге прописане послове.
Председника Комисије у случају одсутности или спречености да врши своју дужност, замењује члан Комисије кога он овласти. 
	
Члан 5.
Комисија утврђује распоред рада у складу са потребама посла. 
Распоредом рада утврђује се распоред послова и задатака чланова Комисије.
Члан 6.
Комисија разматра и усваја извештај о свом раду и подноси га председнику Савета. 
	
Годишњи извештај о раду Комисија подноси у року од 30 дана од завршетка календарске године.
Члан 7.
Комисија одлучује о питањима из своје надлежности на седници Комисије. 
	
Члан 8.
Седницу Комисије чине председник и сви чланови Комисије. 
Комисија може да одржи седницу уколико су присутна најмање четири члана Комисије.
Одлуке Комисије доносе се већином гласова свих чланова.
Члан 9.
Стручне, административне и техничке послове за потребе Комисије обавља Административна канцеларија Савета. 
	
Члан 10.
Приговори на решење о оцени судијских помоћника се заводе у уписник предмета Комисије, хронолошким редом, по датуму пријема. 
	
Уколико истовремено стигне више приговора, они се заводе у уписник према азбучном реду презимена њихових подносилаца. 
	
Члан 11.
Предмети се распоређују председнику и члановима Комисије (у даљем тексту: известилац) према редоследу пријема, у складу са распоредом чланова у Комисији у Одлуци о образовању комисије. 
	
Председник Комисије задужује се истим бројем предмета као и сваки члан Комисије. 
	
Од утврђеног редоследа може се одступити само због оптерећености или оправдане спречености председника, односно члана Комисије, као и у другим оправданим случајевима које процењује председник Комисије. 
	
Известиоцу се закључком Комисије предмет може одузети и доделити у рад другом известиоцу само ако постоје разлози који указују на то да се поступак одуговлачи.
Члан 12.
По пријему предмета у рад, известилац налаже председнику суда да достави списе предмета у року од 8 дана.
Постојање процесних услова за разматрање приговора известилац испитује одмах након пријема предмета у рад. 
	
Члан 13.
О току седнице Комисије води се записник. 
Записник са седнице Комисије потписују председник Комисије или члан Комисије који га замењује и записничар. 
	
Члан 14.
Председник Комисије или известилац дају сагласност странци за разгледање, преписивање и фотокопирање списа, као и обавештење о току поступка. 
	
Председник Комисије или известилац дају и сваком трећем лицу, које учини вероватним свој правни интерес, обавештење о току поступка. 
	
Комисија доноси закључак којим се одбија захтев за разгледање, преписивање или фотокопирање списа или захтев за давање обавештења о току поступка. 
	
Члан 15.
Комисија одлучује о приговору након расправљања и већања, а на основу извештаја известиоца. 
	
Одлука се доноси гласањем о предлогу известиоца. 
Гласање се врши појединачним изјашњавањем ,,за” и ,,против” предлога. 
Члан 16.
О већању и гласању саставља се посебан записник. 
У записник о већању и гласању уписују се ознака предмета, датум одржавања седнице Комисије, састав Комисије, садржина изгласане одлуке, да ли је одлука донета једногласно или већином гласова, као и издвојено мишљење, ако га је било. 
	
Записник о већању и гласању потписују председник Комисије, чланови Комисије и записничар. 
	
Члан 17.
Одлучујући по приговору Комисија може да одбаци приговор као неблаговремен или недозвољен, одбије приговор као неоснован и потврди решење председника суда о оцени судијског помоћника или да усвоји приговор, поништи решење председника суда о оцени судијског помоћника и врати предмет председнику суда на поновни поступак.
Члан 18.
Председник Комисије или члан Комисије који га замењује потписују акте донете на седници Комисије. 
	
Члан 19.
Комисија одлуку донету по приговору доставља подносиоцу приговора и председнику суда.
Члан 20.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-7/2012-01 
	
У Београду, 3. децембра 2012. године
Заменик председника
Високог савета судства,

Мирјана Ивић, с.р.