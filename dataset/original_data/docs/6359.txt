На основу члана 265, а у вези са чланом 92. Закона о ваздушном 
саобраћају („Службени гласник Републике Србије” број 73/10), 
Управни одбор Директората цивилног ваздухопловства Републике Србије доноси

 
ПРАВИЛНИК 
о одређивању цена у јавном авио-превозу унутар Заједнице
"Службени гласник РС", бр. 
2 од 18. јануара 2011, 54 од 29. маја 2012 - 
др. правилник, 
76 од 29. августа 2013 - 
др. правилник
   
Предмет правилника
Члан 1.
Овим правилником уређује се одређивање цена у јавном авио-превозу унутар 
Заједнице. 
Овим правилником се, уз прилагођавање праву Републике Србије, преузима 
Поглавље IV под називом „Одређивање цена” Уредбе Европског парламента и Савета 
(EЗ) бр. 1008/2008 од 24. септембра 2008. године о заједничким правилима за 
обављање јавног авио-превоза у Заједници. 
Значење израза
Члан 2.
Поједини изрази који се користе у овом правилнику имају следеће значење: 
1) јавни авио-превоз унутар Заједнице означава 
јавни авио-превоз који се одвија унутар Заједнице; 
2) авио-превозилац означава правно лице или 
предузетника који има важећу оперативну дозволу или њен еквивалент; 
3) авио-превозилац Заједнице означава 
авио-превозиоца који има важећу оперативну дозволу коју је издао орган надлежан 
за издавање оперативне дозволе (у складу са Поглављем II Уредбе Европског 
парламента и Савета (EЗ) бр. 1008/2008 од 24. септембра 2008. године о 
заједничким правилима за обављање јавног авио-превоза у Заједници); 
4) аеродром означава сваку површину у држави 
чланици која је посебно прилагођена за јавни авио-превоз; 
5) ECAA споразум je Мултилатерални споразум 
између Европске заједнице и њених држава чланица, Републике Албаније, Босне и 
Херцеговине, Републике Бугарске, Републике Хрватске, Бивше Југословенске 
Републике Македоније, Републике Исланд, Републике Црне Горе, Краљевине Норвешке, 
Румуније, Републике Србије и Мисије привремене управе Уједињених нација на 
Косову (у складу са Резолуцијом Савета безбедности УН 1244 од 10. јуна 1999) о 
успостављању Заједничког европског ваздухопловног подручја; 
6) саобраћајно право означава право на обављање 
јавног авио-превоза између два аеродрома Заједнице; 
7) тарифе (аir rates) јесу цене изражене у еврима 
или локалној валути, које се плаћају за превоз терета, као и услови под којима 
ове цене важе, укључујући наплату и услове који се нуде посреднику и осталим 
помоћним службама; 
8) цене превоза (air fares) јесу цене изражене у 
еврима или локалној валути, које се плаћају авио-превозиоцима, њиховим 
посредницима или другим продавцима карата за превоз путника у јавном 
авио-превозу, као и било који услови под којима ове цене важе, укључујући 
наплату и услове који се нуде посреднику и осталим помоћним службама. 
Тумачење правилника
Члан 3.
Појмови „Заједница”, „прописи Заједнице”, „Уговор о оснивању Европске 
заједнице”, „аеродром у држави чланици”, „авио-превозилац Заједнице” и „држава 
чланица” из овог правилника тумаче се сагласно тачкама 2. и 3. Анекса II ECAA 
споразума и одговарајућим одредбама Лисабонског уговора којим се мења и допуњује 
Уговор о Европској унији и Уговор о оснивању Европске заједнице. 
Слобода одређивања цена
Члан 4.
Авио-превозилац Заједнице, и на основу узајамности и авио-превозилац треће 
државе, слободно одређују цене превоза и тарифе у јавном авио-превозу унутар 
Заједнице. 
Независно од билатералних споразума између држава чланица, држава чланица не 
сме да врши дискриминацију на основу националне припадности или идентитета 
авио-превозиоца при допуштању авио-превозиоцу Заједнице да слободно одређује 
цене превоза и тарифе за превоз између њене територије и треће државе. Овим се 
укидају сва постојећа ограничења везана за одређивање цена, укључујући и она 
која се односе на линије ка трећим државама, а која произлазе из билатералних 
споразума између држава чланица. 
Обавештавање и недискриминација
Члан 5.
Цене превоза и тарифе које су доступне јавности обухватају и важеће услове 
који су понуђени или објављени у било ком облику, па и на Интернету, за јавни 
авио-превоз са аеродрома у држави чланици на коју се примењује Уговор о оснивању 
Европске заједнице. Коначна цена која се плаћа мора све време да буде наведена, 
а састоји се од важеће цене превоза или тарифе и од важећих пореза, накнада и 
других плаћања која су била неизбежна и предвидива у тренутку објављивања 
коначне цене. После навођења коначне цене морају да се наведу и: 
а) цена превоза или тарифа; 
б) порези; 
ц) аеродромске накнаде; 
д) остала плаћања као што су она за обезбеђивање или гориво 
увек кад су ставке из б), ц) и д) додате цени превоза или тарифи. Могућност 
доплате саопштава се купцу на јасан, прегледан (транспарентан) и недвосмислен 
начин на почетку поступка резервације путне карте, а купац сам одлучује о 
доплати. 
Приступ јавности ценама превоза и тарифама у ваздушном превозу са аеродрома у 
држави чланици на коју се примењује Уговор о оснивању Европске заједнице 
гарантује се без дискриминације на основу националности или пребивалишта купца 
или седишта посредника авио-превозиоца или другог продавца карата унутар 
Заједнице. 
Сарадња и право на добијање података
Члан 6.
Државе чланице и Комисија сарађују у примени и праћењу примене овог 
правилника. 
Ради тога, Комисија може да прибави све потребне податке од држава чланица, 
које су такође дужне да омогуће прибављање свих потребних података од 
авио-превозилаца којима су њихови органи издали оперативну дозволу или њен 
еквивалент. 
Државе чланице предузимају, сагласно националним прописима, потребне мере 
којима омогућавају одговарајућу поверљивост података које добију применом овог 
правилника. 
Завршне одредбе
Члан 7.
Ступањем на снагу овог правилника престаје да важи Правилник о одређивању 
цена у ваздушном превозу унутар Заједнице („Службени гласник РС”, број 1/10).

Члан 8.
Овај правилник ступа на снагу осмог дана од дана објављивања у „Службеном 
гласнику Републике Србије”. 
Број 1/0-01-0004/2010-0004
У Београду, 21. децембра 2010. године 
Управни одбор
Председник,
Милутин Мркоњић, с.р.