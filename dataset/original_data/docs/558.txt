Редакцијски пречишћен текст

 
 
На основу члана 32. став 2. Закона о забрани дискриминације („Службени гласник РС”, број 22/2009), члана 44. став 2. Закона о државним службеницима („Службени гласник РС”, бр. 79/05, 81/05 – исправка, 83/05 – исправка, 64/07, 67/07 – исправка, 116/08 и 104/09),
Повереник за заштиту равноправности, уз сагласност Народне скупштине Републике Србије, доноси
 
 
ОДЛУКУ 
о образовању и раду стручне службе Повереника за заштиту равноправности
"Службени гласник РС", бр. 8 од 11. фебруара 2011, 
				32 од 8. априла 2013.

 

 
Члан 1.
Ради обављања стручних и других послова од значаја за остваривање надлежности Повереника за заштиту равноправности (у даљем тексту: Повереник) образује се Стручна служба Повереника за заштиту равноправности (у даљем тексту: Стручна служба). Стручна служба се организује и врши задатке и послове свог делокруга као јединствена служба. 
 
Члан 2.
Овом одлуком уређује се и рад Стручне службе, одређују и разврставају положаји и радна места државних службеника и намештеника, уређују друга питања од значаја за рад Стручне службе.
 
Члан 3.
Унутрашње уређење и систематизација радних места у Стручној служби Повереника, уређује се посебним актом, Правилником о унутрашњем уређењу и систематизацији радних места који доноси Повереник, уз сагласност Народне скупштине Републике Србије.
Повереник доноси и друге правилнике, упутства, одлуке о начину рада и извршавању послова Стручне службе и решења о правима и обавезама запослених.
Радно време Стручне службе одређује Повереник посебном одлуком.
 
Члан 4.
Права и дужности послодавца државних службеника и намештеника у Стручној служби врши Повереник, као руководилац органа.
Повереник је и наредбодавац за материјално-финансијско пословање Стручне службе.
 
Члан 5.
Стручном службом руководи Повереник. 
Помоћник Повереника руководи заокруженом облашћу рада за коју се образује сектор, стара се о законитом и благовременом извршавању послова унутар сектора и за свој и рад запослених у сектору одговара Поверенику.
Кабинетом 
				Повереника као посебном организационом јединицом руководи шеф 
				Кабинета, који за свој рад, рад Групе за информисање и рад 
				Кабинета одговара Поверенику.*
 


				*Службени гласник РС, број 32/2013
 
Члан 6.
Послове Стручне службе обављају државни службеници и намештеници.
Поред запослених у Стручној служби, уговорно се могу ангажовати и друга лица у циљу пружања експертских, преводилачких, техничких и других услуга, у складу са потребама обављања послова из надлежности послова Повереника.
Запослени на радним местима у Кабинету Повереника заснивају 
				радни однос на одређено време до краја мандата Повереника. 
 
Члан 7.
Радна места на којима раде државни службеници деле се на положаје и извршилачка радна места, зависно од сложености послова, овлашћења и одговорности.
Положаји су радна места која подразумевају овлашћења и одговорности везане за вођење и усклађивање рада у државном органу.
Државне службенике на положају у Стручној служби, поставља и разрешава Повереник.
 
Члан 8.
Положаји у Стручној служби су: помоћници Повереника и шеф Кабинета.
Помоћници Повереника постављају се на положај на период од пет година, на основу интерног или јавног конкурса, а шеф Кабинета поставља се на положај до краја мандата Повереника. 
Помоћници 
				Повереника и шеф Кабинета разврставају се у прву групу 
				положаја.*
 


				*Службени гласник РС, број 32/2013

				 
Члан 9.
Извршилачка радна места су сва остала радна места укључујући и радна места руководилаца ужих унутрашњих организационих јединица.
 
Члан 10.
Извршилачка радна места разврставају се у звања у зависности од сложености и одговорности послова, потребних знања и способности и услова за рад у складу са законом којим се уређују права и дужности запослених у државном органу.
Радна места намештеника се састоје од пратећих помоћно-техничких послова у Стручној служби и разврставају се по врстама.
 
Члан 11.
У погледу питања која се односе на заснивање радног односа, права и дужности државних службеника и намештеника у Стручној служби сходно се примењују прописи о радним односима у државним органима. 
 
Члан 12.
О жалбама државних службеника у Стручној служби, на решења којима се одлучује о њиховим правима и дужностима и о жалбама учесника конкурса, одлучује Жалбена комисија. Жалбену комисију Повереник може образовати из реда запослених државних службеника у Стручној служби, односно запослених државних службеника у другим државним органима.
Жалбена комисија има пет чланова, укључујући председника комисије, а ради у Већу од три члана.
Чланови комисије за свој рад примају накнаду коју одређује Повереник у складу са законом.
Председник и чланови Жалбене комисије се именују на период од пет година и могу бити поново именовани.
Жалбена комисија доноси пословник о свом раду.
 
Члан 13.
Средства за плате и рад Стручне службе обезбеђују се у буџету Републике Србије.
Плате, накнаде и друга примања државних службеника и намештеника у Стручној служби, одређују се у складу са прописима којима се уређују плате државних службеника и намештеника. 
 
Члан 14.
Послови инвестиционог, техничког и текућег одржавања објекта и опреме, послове превоза, одржавања, сервисирања и гаражирања возила, као и други заједнички административни и технички послови који су неопходни за остваривање надлежности Повереника и за рад Стручне службе, врше у складу са прописима којима је уређено вршење ових послова за све државне органе.
 
Члан 15.
Послове безбедности и одржавања реда у згради стручне службе Повереника врше надлежни органи на начин прописан законом и прописима донетим на основу закона. 
 
Члан 16.
Ова одлука по добијању сагласности Народне скупштине Републике Србије, објављује се у „Службеном гласнику Републике Србије” и ступа на снагу наредног дана од дана објављивања. 
 
 
Број 24/2010
У Београду, 2. августа 2010. године
Повереник 
за заштиту равноправности,
др Невена Петрушић, с.р.