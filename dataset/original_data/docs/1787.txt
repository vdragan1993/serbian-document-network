На основу члана 35. став 3. Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11, 119/12, 47/13, 108/13, 68/14 – др. закон, 142/14, 91/15 – аутентично тумачење и 112/15),
Министар финансија доноси
 
ПРАВИЛНИК
о начину и поступку утврђивања дивиденде коју остварују чланови привредног друштва у ликвидацији, односно стечају
"Службени гласник РС", број 14 од 22. фебруара 
				2016.
 
Члан 1.
Овим правилником прописује се начин и поступак утврђивања дивиденде коју остварују чланови привредног друштва у ликвидацији, односно стечају, у складу са чланом 35. став 1. Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11 119/12, 47/13, 108/13, 68/14 – др. закон, 142/14, 91/15 – аутентично тумачење и 112/15 – у даљем тексту: Закон).
Члан 2.
Дивидендом из члана 1. овог правилника сматра се ликвидациони остатак, односно вишак деобне масе у новцу, односно неновчаној имовини, изнад вредности уложеног капитала који се расподељује члановима привредног друштва у ликвидацији, односно стечају.
За сврху утврђивања дивиденде из става 1. овог члана ликвидациони, односно стечајни управник попуњава Образац ДПДЛ/С – Дивиденда члана привредног друштва у ликвидацији/стечају, који је одштампан уз овај правилник и чини његов саставни део.
Ликвидациони, односно стечајни управник попуњава Образац ДПДЛ/С у три примерка од којих један доставља примаоцу дивиденде, други задржава за своје потребе, а трећи примерак подноси надлежном пореском органу, и то:
1) у случају када је прималац дивиденде нерезидентно правно лице, као прилог уз Образац ПДПО/С – Пореска пријава за порез на добит по одбитку, који чини саставни део Правилника о садржају пореске пријаве за обрачун пореза на добит по одбитку на приходе и накнаде које остварују нерезидентна и резидентна правна лица („Службени гласник РС”, бр. 97/15, 111/15 и 14/16);
2) у случају када је прималац дивиденде резидентно или нерезидентно физичко лице, пре подношења Обрасца ППП-ПД – Појединачна пореска пријава о обрачунатим порезима и доприносима, који чини саставни део Правилника о пореској пријави за порез по одбитку („Службени гласник РС”, бр. 74/13, 118/13, 66/14, 71/14 – исправка и 14/16).
Члан 3.
Образац ДПДЛ/С састоји се из следећих делова:
1) део 1. Подаци о привредном друштву у ликвидацији/стечају;
2) део 2. Подаци о примаоцу дивиденде;
3) део 3. Подаци од значаја за утврђивање износа дивиденде.
У Образац ДПДЛ/С износи се уписују у динарима, без децимала.
Члан 4.
У Образац ДПДЛ/С део 1. Подаци о привредном друштву у ликвидацији/стечају, уносе се основни подаци о привредном друштву у ликвидацији, односно стечају, и то:
1) под редним бројем 1.1 ПИБ – порески идентификациони број привредног друштва у ликвидацији/стечају;
2) под редним бројем 1.2 Матични број – матични број привредног друштва у ликвидацији/стечају;
3) под редним бројем 1.3 Назив – назив привредног друштва у ликвидацији/стечају;
4) под редним бројем 1.4 Седиште – седиште привредног друштва у ликвидацији/стечају.
У Образац ДПДЛ/С део 2. Подаци о примаоцу дивиденде, уносе се основни подаци о примаоцу дивиденде, и то: 
1) под редним бројем 2.1 Назив/Име и презиме – назив привредног друштва, односно име и презиме физичког лица које је прималац дивиденде;
2) под редним бројем 2.2 Седиште/Пребивалиште/Други податак – седиште привредног друштва примаоца дивиденде, односно пребивалиште физичког лица примаоца дивиденде, односно боравиште или други податак за нерезидентно лице;
3) под редним бројем 2.3 ПИБ/ЈМБГ/Други податак – порески идентификациони број правног лица примаоца дивиденде, односно ЈМБГ физичког лица примаоца дивиденде, односно други идентификациони податак за нерезидентно правно лице (нпр. регистарски број државе резидентности), односно нерезидентно физичко лице (нпр. број пасоша), које у складу са законом који уређује порески поступак и пореску администрацију није дужно да има ПИБ. 
У Образац ДПДЛ/С део 3. Подаци од значаја за утврђивање износа дивиденде, уносе се следећи подаци:
1) под редним бројем 3.1 Датум одлуке/решења – датум доношења одлуке о расподели ликвидационог остатка, односно датум доношења решења о расподели вишка деобне масе;
2) под редним бројем 3.2 Ликвидациони остатак/вишак деобне масе – вредност ликвидационог остатка, односно вишка деобне масе у новцу, односно неновчаној имовини који припада члану привредног друштва у складу са одлуком о расподели ликвидационог остатка, односно решењем о расподели вишка деобне масе. Вредност ликвидационог остатка, односно вишка деобне масе у неновчаној имовини утврђује се по тржишној вредности имовине, на дан доношења одлуке, односно решења о расподели. Тржишном вредношћу имовине сматра се вредност која би се постигла у трансакцији између лица која се не сматрају повезаним лицима у складу са Законом;
3) под редним бројем 3.3 Вредност уложеног капитала – вредност по којој је улог унет и регистрован код органа надлежног за регистрацију привредних субјеката. Улогом се сматра оснивачки улог и повећање оснивачког улога;
4) под редним бројем 3.4 Износ дивиденде – позитивна разлика износа са ред. бр. 3.2 и 3.3 која представља дивиденду члана привредног друштва у ликвидацији, односно стечају.
Члан 5.
Даном ступања на снагу овог правилника престаје да важи Правилник о начину и поступку утврђивања вредности ликвидационог остатка за потребе одређивања износа дивиденде коју остварују чланови привредног друштва у ликвидацији („Службени гласник РС”, број 122/12), осим одредаба чл. 3. и 4, које се примењују:
1) у случају када је закључно са 29. фебруаром 2016. године пореска обавеза за порез на добит по одбитку на дивиденду плаћена, али пореска пријава није поднета;
2) у случају подношења измењене пореске пријаве за пореску пријаву поднету закључно са 29. фебруаром 2016. године, када је разлог измене грешка или пропуст у утврђивању дивиденде. 
Члан 6.
Овај правилник ступа на снагу 1. марта 2016. године.
Број 110-00-0067/2016-04 
У Београду, 22. фебруара 2016. године
Министар,
др Душан Вујовић, с.р.
Образац ДПДЛ/С
ДИВИДЕНДА ЧЛАНА ПРИВРЕДНОГ ДРУШТВА У ЛИКВИДАЦИЈИ/СТЕЧАЈУ
1. Подаци о привредном друштву у ликвидацији/стечају




1.1. ПИБ


 




1.2. Матични број


 




1.3. Назив


 




1.4. Седиште


 




2. Подаци о примаоцу дивиденде




2.1. Назив/Име и презиме


 




2.2. Седиште/Пребивалиште/Други податак


 




2.3. ПИБ/ЈМБГ/Други податак


 




3. Подаци од значаја за утврђивање износа дивиденде




датум одлуке/решења


Ликвидациони остатак/вишак деобне масе


Вредност уложеног капитала


 Износ дивиденде




3.1


3.2


3.3


3.4




							   









Ликвидациони управник/
Стечајни управник
_______________