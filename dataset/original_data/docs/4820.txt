На основу члана 39. став 4. Закона о заштити и одрживом коришћењу рибљег фонда („Службени гласник РС”, број 128/14),
Министар пољопривреде и заштите животне средине доноси
 
ПРАВИЛНИК
о изгледу и садржини обрасца евиденције улова привредног рибара и начину вођења евиденције о улову рибе
"Службени гласник РС", број 37 од 24. априла 
				2015.
 
Члан 1.
Овим правилником ближе се прописују изглед и садржина обрасца евиденције улова привредног рибара и начин вођења евиденције о улову рибе.
Члан 2.
Изглед обрасца евиденције улова привредног рибара дат је на Обрасцу Е – 2, који је одштампан уз овај правилник и чини његов саставни део.
Образац Е – 2 из става 1. овог члана има облик књиге са повезом димензија 7,5 x 10,5 cm и садржи:
1) на првој страни: текст „Република Србија”, место за уписивање назива корисника рибарског подручја, текст „Образац евиденције улова привредног рибара” и годину за коју је издат;
2) на другој страни: место за уписивање имена и презимена привредног рибара, адресу пребивалишта привредног рибара, ЈМБГ привредног рибара и серијски број дозволе за привредни риболов;
3) на унутрашњој страни: табелу за евиденцију дневног улова која садржи: датум, врсту рибе и kg/комада рибе; 
4) на последњој страни, простор за белешке привредног рибара.
Члан 3.
Евиденција дневног улова привредног рибара доставља се кориснику рибарског подручја збирно по рибљим врстама, првог радног дана у месецу за претходни месец (у даљем тексту: месечни извештај).
Члан 4.
Годишњи извештај о улову привредног рибара сачињава се по рибљим врстама и доставља се кориснику рибарског подручја крајем године за текућу годину, а најкасније до 31. децембра.
Члан 5.
Месечни и годишњи извештај о улову рибе достављају се на јединственом Обрасцу Е – 3, који је одштампан уз овај правилник и чини његов саставни део.
Образац Е – 3 из става 1. овог члана издаје се на белом папиру димензија 29,7 x 21 cm и садржи: име и презиме привредног рибара, адресу пребивалишта привредног рибара, назив корисника рибарског подручја, серијски број дозволе за привредни риболов, месец /годину на коју се евиденција односи, назив врсте рибе, масу рибе у kg, број комада уловљене рибе, место и датум доставе евиденције кориснику и место за потпис привредног рибара.
Члан 6.
Евиденција о улову рибе води се читко, уредно и тачно, уз обавезно попуњавање свих рубрика и навођење свих тражених података.
Члан 7.
Месечни и годишњи извештај о улову рибе достављају се у два примерка, од којих један примерак задржава корисник рибарског подручја, а други примерак са потписом и печатом корисника рибарског подручја, задржава привредни рибар. 
Евиденција о пријему месечног и годишњег извештаја води се тако да се може утврдити тачан датум пријема тих извештаја.
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2016. године.
 
Број 119-01-21/2015-17
У Београду, 8. априла 2015. године
Министар,
проф. др Снежана Богосављевић Бошковић, с.р.
 
 
Прилози
 
Образац Е-2 -
				Образац евиденције 
				улова привредног рибара 
 
Образац Е-3 -
				Образац месечног и 
				годишњег извештаја о улову рибе