Редакцијски пречишћен текст
 
 

 

ЗАКОН

 о 
прибављању и додели станова и стамбених зајмова за потребе кадрова и повратак 
исељених лица у АП Косово и Метохију

„Службени лист СРЈ”, бр. 59 од 4. 

децембра 1998, 74 од 25. 

децембра 1999.

 

 

Члан 1.

Овим законом уређују се прибављање и додела станова, плацева за индивидуалну стамбену изградњу и зајмова за прибављање станова, односно породичних стамбених зграда, за потребе кадрова и повратак исељених лица у АП Косово и Метохију и других грађана Савезне Републике Југославије.

 

Члан 2.

Под прибављањем станова, у смислу овог закона, подразумева се довршење изградње станова започетих на основу прописа који су важили до дана ступања на снагу овог закона, додела плацева за индивидуалну стамбену изградњу (у даљем тексту: плацеви) без накнаде, и додела зајмова за изградњу станова, односно породичних стамбених зграда (у даљем тексту: зајмови).

 

Члан 3.

Права и обавезе инвеститора за прибављање станова из овог закона, у име Савезне владе, вршиће савезно министарство надлежно за послове имовине Савезне Републике Југославије. Ови послови обављаће се непосредно или преко другог правног лица, под условима и на начин утврђеним прописима којима се уређују питања изградње објеката.

 

Члан 4.

Савезна Република Југославија има право својине на становима прибављеним по основу овог закона, а право давања станова у закуп има Савезна влада.

 

Члан 5.

Савезна влада образује посебно радно тело које ће вршити послове давања у закуп станова, односно плацева, као и доделу зајмова, од представника савезних органа управе и представника органа управе Републике Србије и АП Косова и Метохије.

Актом о образовању, Савезна влада уређује састав и делокруг радног тела из става 1. овог члана.

 

Члан 6.

За потребе кадрова и лица из члана 8. овог закона прибавиће се 200 плацева, укупне површине 10.000 
m2.

 

Члан 7.

Плацеве из члана 6. овог закона обезбеђује општина на чијој се територији налазе ти плацеви.

Комунално опремање плацева обезбедиће инвеститор из члана 3. овог закона.

 

Члан 8.

Право на доделу стана, плаца и зајма имају грађани Савезне Републике Југославије:

1) кадрови из других подручја Савезне Републике Југославије који долазе да раде у органима управе и правосуђа, друштвеним службама и привреди и да живе у АП Косову и Метохији;

2) Срби и Црногорци који желе да живе и раде у АП Косову и Метохији;

3) Срби и Црногорци - повратници у АП Косово и Метохију;

4) кадрови који се из других подручја Савезне Републике Југославије упућују на одређено време у АП Косово и Метохију, на рад у органима управе и правосуђа, друштвеним службама и привреди;

5) Срби и Црногорци који живе и желе да наставе и даље да живе на територији АП Косова и Метохије.

 

Члан 9.

Савезна влада прописује начин, критеријуме и мерила за доделу станова, плацева и зајмова.

 

Члан 10.

Средства за прибављање станова обезбеђују се у савезном буџету.

За довршење изградње започетих 412 станова из члана 2. овог закона, укупне површине 30.515,24 
m2 у Савезном буџету за 1999. годину, обезбедиће се 40.000.000,00 динара.

Средства из става 2. овог члана преносе се на посебан рачун који се води код савезног министарства надлежног за послове имовине Савезне Републике Југославије.

Средства из става 2. овог члана утврђена су по ценама на дан 15. октобра 1998. године.

 

Члан 11.

Средства из члана 10. овог закона користе се на основу финансијског плана којим се утврђују укупни приходи и расходи за прибављање станова за календарску годину.

Финансијски план из става 1. овог члана доноси Савезна влада.

Савезни министар надлежан за послове правде наредбодавац је за коришћење средстава из члана 10. овог закона.

 

Члан 12.

Извештај за 1999. годину о прибављању станова и коришћењу средстава Савезна влада подноси Савезној скупштини уз завршни рачун савезног буџета до 30. априла текуће године за претходну годину.

 

Члан 13.

Зајам за изградњу стана, односно породичне стамбене зграде додељује се до износа вредности одговарајућег стана, са роком отплате до 40 година.

 

Члан 14.

Уговоре о изградњи, односно куповини станова у име Савезне владе закључиће савезно министарство надлежно за послове имовине Савезне Републике Југославије.

 

Члан 15.

Станови прибављени по основу овог закона додељују се лицима из члана 8. овог закона у закуп на неодређено време.*

На стану у својини СРЈ прибављеном по основу овог закона може се стећи право својине, под условима и на начин утврђен савезним законом којим се уређује имовина Савезне Републике Југославије.*

 

*Службени лист СРЈ, број 74/1999

 

Члан 16.

Евиденцију о коришћењу средстава из члана 11. овог закона води савезно министарство надлежно за послове имовине Савезне Републике Југославије, односно надлежна савезна организација.

Трошкови настали у вези са коришћењем средстава за прибављање станова подмирују се на терет средстава из члана 11. овог закона.

 

Члан 17.

Прописе из чл. 5. и 9. овог закона Савезна влада донеће у року од 30 дана од дана ступања на снагу овог закона.

 

Члан 18.

Ступањем на снагу овог закона, престаје да важи Закон о прибављању станова за потребе кадрова и повратак исељених лица у АП Косово и Метохију („Службени лист СРЈ”, бр. 24/94).

 

Члан 19.

Овај закон ступа на снагу осмог дана од дана објављивања у „Службеном листу СРЈ”.