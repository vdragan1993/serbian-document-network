На основу члана 13. став 2. Закона о приватном обезбеђењу („Службени гласник РС”, број 104/13),
Министар унутрашњих послова доноси
 
ПРАВИЛНИК 
о ближим условима којe морају да испуне правна и физичка лица за спровођење стручне обуке за вршење послова приватног обезбеђења
"Службени 
				гласник РС", број 117 од 29. октобра 2014.
 
Члан 1.
Овим правилником прописују се ближи услови у погледу просторија, материјално-техничких средстава и опреме и стручне оспособљености лица која спроводе стручну обуку, које треба да испуни правно или физичко лице за добијање овлашћења Министарства унутрашњих послова (у даљем тексту: Министарство) за спровођење стручне обуке лица која врше послове приватног обезбеђења, као и садржина и начин вођења евиденција о лицима која су учествовала у обуци.
Члан 2.
Правно или физичко лице које жели да врши стручну обуку лица за обављање послова процене ризика у заштити лица, имовине и пословања у области приватног обезбеђења може добити овлашћење Министарства (О1) ако:
1) има обезбеђену просторију за извођење теоретске обуке, која је довољно пространа да осигура најмање 2 m2 радне површине и 5 m3 запремине за свако лице, и то за најмање 15 лица, и која је опремљена одговарајућим намештајем, као и средствима и помагалима за спровођење стручне обуке, у складу са овим правилником;
2) има ангажоване предаваче и инструкторе са стеченим високим образовањем на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету из области безбедности, правних или економских наука и најмање пет година радног искуства на пословима који су у вези са програмском целином.
Правно или физичко лице које жели да врши стручну обуку лица за обављање послова физичко-техничке заштите лица и имовине и одржавања реда на спортским приредбама, јавним скуповима и другим местима окупљања грађана, може добити овлашћење Министарства (О2) ако:
1) има обезбеђену просторију за извођење теоретске обуке, која испуњава услове из става 1. тачка 1) овог члана;
2) има обезбеђену салу за извођење обуке за употребу физичке снаге, која је довољно пространа да осигура извођење вежби за најмање 15 лица, опремљену струњачама и потребним реквизитима за обуку вештина одбране и напада (дрвени или гумени нож, палица, реплика пиштоља);
3) има обезбеђена одговарајућа наставна средства за извођење обуке из области пружања прве помоћи (комплет прве помоћи, санитетски материјал и приручни материјал за имобилизацију, тренажне лутке за реанимацију и сл.);
4) има обезбеђена одговарајућа средства за извођење обуке из области обезбеђења транспорта и преноса новца и вредносних пошиљки – возило или тренажно возило, као и опрему и средства или тренажне моделе у склaду са одредбама члана 36. тач. 2)–7) и члана 38. Закона о приватном обезбеђењу („Службени гласник РС”, број 104/13);
5) има ангажоване предаваче са стеченим високим образовањем на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету из области безбедности или правних наука, са најмање пет година радног искуства на пословима који су у вези са програмском целином, или друго лице са истим нивоом образовања које је провело најмање пет година на пословима овлашћеног полицијског службеника, безбедносно обавештајним пословима или пословима извршења кривичних и прекршајних санкција; 
6) има ангажованог предавача са положеним стручним испитом из области заштите од пожара, за обуку из програмске целине која се односи на пожар;
7) има ангажованог спортског тренера са најмањим звањем оперативни тренер у области самоодбране (борилачких вештина), за обуку у примени физичке снаге – самоодбрана;
8) има ангажоване предаваче за обуку из области пружања прве помоћи са стеченим нивоом образовања утврђеним у ставу 2. тачка 5) овог члана из области медицинских наука или који имају уверење о стручној оспособљености предавача у складу са прописима којима се уређује Црвени крст Србије.
Правно или физичко лице које жели да врши стручну обуку лица за обављање послова планирања, пројектовања и надзора над извођењем система техничке заштите, и послова монтаже, пуштања у рад и одржавања система техничке заштите, може добити овлашћење Министарства (О3) ако:
1) има обезбеђену просторију за извођење теоретске обуке, која испуњава услове из става 1. тачка 1) овог члана;
2) има ангажоване предаваче и инструкторе са стеченим нивоом образовања утврђеним у ставу 2. тачка 5) овог члана из области техничко-технолошких наука и најмање пет година радног искуства на пословима који су у вези са програмском целином.
Правно или физичко лице које жели да врши стручну обуку лица за обављање послова приватног обезбеђења, поред услова из ст. 1–4. овог члана, мора имати најмање једног контролора обуке који испуњава услове за предавача обуке чију контролу спроводи.
Члан 3.
Правно или физичко лице које жели да врши стручну обуку лица за обављање једне или више врста послова приватног обезбеђења, уз одговарајући захтев Министарству – као доказ да је испунио услове утврђене у члану 2. овог правилника, прилаже:
1) извод из регистра који у складу са законом води надлежни орган или акт о акредитацији високошколске установе у складу са законом којим се уређује високо образовање или акт о статусу јавно признатог организатора активности образовања одраслих у складу са законом којим се уређује образовање одраслих;
2) власнички лист или уговор о закупу или праву коришћења одговарајућих просторија за извођење теоретске и практичне обуке, као и уговор или други акт о власништву или другом основу коришћења опреме и средстава потребних за извођење одговарајуће стручне обуке за одређену врсту послова приватног обезбеђења; 
3) списак предавача – са дипломама, уверењима и другим актима којима се потврђује стечени ниво образовања и оспособљености лица за спровођење одговарајуће врсте стручне обуке и актом на основу кога је сваки од предавача ангажован за извођење обуке;
4) уплатницу, потврду или извод о уплати републичке административне таксе.
Члан 4.
Правно и физичко лице које добије овлашћење Министарства за спровођење стручне обуке за вршење послова приватног обезбеђења дужно је да, у складу са прописима, води следеће евиденције:
1) Евиденцију о предавачима и контролорима стручне обуке која садржи:
(1) Пријаву за предавача или контролора стручне обуке (Образац 1, који је одштампан уз овај правилник и који чини његов саставни део),
(2) фотокопије аката којима се доказује испуњеност услова за спровођење стручне обуке,
(3) одржане обуке/програмске јединице;
2) Евиденцију о кандидатима која садржи:
(1) пријаву за похађање стручне обуке (Образац 2, који је одштампан уз овај правилник и који чини његов саставни део),
(2) фотокопије исправа којима се доказује испуњеност услова да кандидат приступи стручној обуци, у складу са законом,
(3) уговор о организовању и спровођењу стручне обуке за кандидата,
(4) стручне обуке које је кандидат завршио, уколико је правно или физичко лице овлашћено да врши обуке из више програмских целина,
(5) Дневник о присутности кандидата на стручној обуци и одржаним предавањима,
(6) примерак издате Потврде о обучености.
Евиденције о кандидатима и извођачима стручне обуке воде се ручно или електронски, у складу са прописима којима се уређује заштита података о личности и чувају се најмање десет година.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 01-6123/14-4
У Београду, 23. октобра 2014. године
Министар,
др Небојша Стефановић, с.р.
 
ПРИЛОЗИ
Образац 1 -
				Пријава за извођење стручне обуке
Образац 2 - 
				
Пријава за стручну 
				обуку