На основу члана 134. Пословника Народне скупштине Републике Србије („Служжбени гласник РС”, број 56/05 – пречишћен текст), Народна скупштина Републике Србије, на седници Шестог ванредног заседања у 2006. години, одржаној 12. септембра 2006. године, донела је
 
ОДЛУКУ
поводом извештаја о раду државног Преговарачког тима за политичке разговоре о будућем статусу Косова и Метохије у периоду од 24. фебруара 2006. до 10. септембра 2006. године
„Службени гласник РС“, број 76 од 13. септембра 2006.
 
 

1. Сагласно Резолуцији Народне скупштине Републике Србије за вођење разговора о будућем статусу Косова и Метохије, Народна скупштина је на ванредном заседању размотрила и после свестране дискусије усвојила извештај Преговарачког тима. Народна скупштина закључује да Преговарачки тим и у даљим разговорима у потпуности и доследно треба да заступа ставове из Резолуције Народне скупштине Републике Србије о мандату за политичке разговоре о будућем статусу Косова и Метохије од 21. новембра 2005, као и ставове из Платформе Преговарачког тима за разговоре о будућем статусу Косова и Метохије од 5. јануара 2006. године.

2. Народна скупштина Републике Србије закључује да што пре треба окончати рад на доношењу новог устава Србије, у коме Косово и Метохија као саставни део Србије треба да има положај суштинске аутономије у оквиру суверене и демократске Републике Србије. Из оваквог уставног положаја Косова и Метохије следиће уставна обавеза свих државних органа да и сагласно новом уставу заступају и штите државне интересе Србије на Косову и Метохији у свим унутрашњим и спољним политичким односима.

3. Народна скупштина Републике Србије осуђује изјаву специјалног изасланика генералног секретара УН за разговоре о будућем статусу Косова и Метохије о томе да су Срби криви као нација. Та изјава је подједнако увредљива за Србију, српски народ и целокупну међународну заједницу. Народна скупштина сматра да је овакав став супротан начелима на којима почива међународни поредак, демократским вредностима и понајвише самом мандату специјалног изасланика генералног секретара УН.

4. Ову одлуку објавити у „Службеном гласнику Републике Србије”.
 
РС број 26
У Београду, 12. септембра 2006. године

Народна скупштина Републике Србије
Председник,

Предраг Марковић, с.р.