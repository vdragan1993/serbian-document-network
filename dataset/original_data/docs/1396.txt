На основу члана 33. став 2. Закона о приватном обезбеђењу („Службени гласник РС”, број 104/13),
Министар унутрашњих послова доноси
 
ПРАВИЛНИК
о начину вршења послова техничке заштите и коришћења техничких средстава
"Службени гласник РС", број 
	19 од 20. фебруара 2015.
 
Предмет уређивања
Члан 1.
Овим правилником ближе се прописује начин вршења послова техничке заштите и коришћења техничких средстава у обављању послова приватног обезбеђења.
Техничка заштита
Члан 2.
Техничка заштита представља скуп радњи којима се непосредно или посредно заштићују људи и њихова имовина, а изводи се техничким средствима, уређајима и системима техничке заштите којима је основна намена спречавање противправних радњи усмерених према штићеним лицима или имовини као што су: 
1) противпровално деловање;
2) противпрепадно деловање;
3) противдиверзионо и противсаботажно деловање.
Систем техничке заштите
Члан 3.
Систем техничке заштите представља повезивање средстава и уређаја који заједно чине функционалну целину.
Средствима, уређајима и системима техничке заштите сматрају се они који су изведени, одржавани и сервисирани у складу са одредбама овог правилника.
Средства и уређаји
Члан 4.
Средствима и уређајима техничке заштите у смислу овог правилника, сматрају се: 
1) средства и уређаји за физичко спречавање недозвољеног уласка лица у штићени објекат и простор који му припада (у даљем тексту: штићени објекат), а нарочито: 
(1) ограде, 
(2) рампе и барикаде,
(3) противпровална врата,
(4) све врсте брава са серијским бројем или кодом,
(5) специјалне грађевинске конструкције,
(6) непробојна стакла и сличне конструкције,
(7) опрема за смештај, чување и пренос вредности, предмета и докумената (касе, трезори и сл.),
(8) уређаји за детекцију металних предмета,
(9) рендгенски уређаји за контролу пртљага,
(10) друга механичка и/или електро-механичка средства и уређаји прописани у поступку извођења техничке заштите; 
2) електронски безбедносни системи који омогућују ефикасну заштиту штићеног објеката, а нарочито: 
(1) противпровални и противпрепадни системи с јављачима разних израда,
(2) системи контроле и регистрације приступа и изласка,
(3) системи којима се обавља стални надзор над штићеним објектом с једног места,
(4) интегрални системи заштите с најмање једним (1) надзорним местом унутар штићеног објеката, 
(5) системи видео обезбеђења; 
3) противдиверзиони и противсаботажни елементи:  
(1) специјална ручна огледала за преглед подножја возила,
(2) детектори метала и јонизујућег зрачења и др.;
4) системи за електро-хемијску заштиту новца и других вредности;
5) системи за глобално позиционирање (ГПС сателитско праћење). 
Системима из става 1. тачка 2) овог члана омогућава се израда плана поступања у ванредним догађајима (провала и сл.), реконструкција догађаја, односно околности које су претходиле наступању ванредног догађаја, надзор над радом лица задужених за безбедност објеката и успостављање прописаног радног режима на објекту, заштита поверљивих података и информација од пословног и другог интереса који су похрањени у рачунарима и меморијским медијима. 
Заштита поверљивих података и информација из става 2. овог члана мора имати минимално три нивоа:  
1) физичка баријера приступа просторији у којој се налазе подаци;
2) механичко закључавање рачунара (хардверска заштита);
3) заштита помоћу лозинке, шифре и биометриjских података (софтверска заштита).
Извођење техничке заштите
Члан 5.
Извођењем техничке заштите сматра се: 
1) процена ризика у планирању система техничке заштите;
2) израда плана система техничке заштите;
3) дефинисање пројектног задатка;
4) пројектовање система техничке заштите;
5) монтажа, повезивање и програмирање система техничке заштите;
6) стручни надзор над извођењем радова;
7) обављање техничког пријема система техничке заштите;
8) одржавање и сервисирање система техничке заштите;
9) обука корисника и употреба система техничке заштите.
Процена ризика у планирању система техничке заштите
Члан 6.
Процена ризика у планирању система техничке заштите (у даљем тексту: процена ризика) израђује се на основу података о: 
1) врсти, намени, величини и изгледу објеката, локацији и окружењу, грађевинским и осталим особинама објеката;
2) критичним тачкама са аспекта могућности наступања опасности, 
3) врсти и броју сталних и повремених корисника;
4) режиму рада и начину коришћења објеката;
5) опреми, предметима и документима који ће се у објекту налазити или се већ налазе, нивоу ризика од њиховог оштећења, отуђења или уништења; 
6) историји ванредних догађаја.
Процена ризика израђује се применом признатих правила у спровођењу техничке заштите лица и имовине.
Призната правила у извођењу техничке заштите у смислу овог правилника су одговарајући домаћи прописи и правила, а у недостатку домаћих, примењују се одговарајући европски, односно међународни прописи и правила (EN, IEC, ISO), односно други специјализовани стандарди или прихваћена правила струке. 
	
Категорија објеката
Члан 7.
Правна лица и предузетници лиценцирани за вршење послова процене ризика у заштити лица, имовине и пословања врше категоризацију штићених објеката у једну од три категорије које садрже обавезне минималне мере заштите у третирању идентификованих ризика, и то: 
1) I категорију – НАЈВИШИ СТЕПЕН ЗАШТИТЕ који предвиђа:
(1) техничку заштиту којом се сигнализира неовлашћен улазак у штићени простор и дојављује контролном центру,
(2) техничку заштиту којом се прати кретање у штићеном простору и појединачно штићеним просторијама (контрола приступа и видео обезбеђење) уз видео запис,
(3) заштиту појединачних вредности помоћу система електрохемијске заштите (кофери, контејнери, касе, трезори и сл.),
(4) интегралну заштиту с најмање једним (1) локалним надзорним местом (контролна соба) и системом везе са службеницима обезбеђења на штићеном објекту,
(5) писане процедуре за случајеве наступања ризика; 
2) II категорију – ВИСОКИ СТЕПЕН ЗАШТИТЕ који предвиђа:
(1) техничку заштиту којом се сигнализира неовлашћен улазак у штићени простор и дојављује контролном центру,
(2) техничку заштиту којом се прати кретање у штићеном простору (контрола пролаза и видео обезбеђење) уз видео запис,
(3) интегралну заштиту с најмање једним (1) локалним надзорним местом (контролна соба) и системом везе са контролним центром; 
3) III категорију – ВИШИ СТЕПЕН ЗАШТИТЕ који предвиђа:
(1) техничку заштиту којом се прати кретање око штићеног простора (видео обезбеђење) уз видео запис,
(2) техничку заштиту којом се сигнализира неовлашћен приступ у штићени простор и дојављује контролном центру. 
План система техничке заштите 
Члан 8.
На основу закључака из процене ризика врши се планирање система техничке заштите.
Планом система техничке заштите одређује се оптимални ниво техничке заштите, интегралне заштите, као и повезаност са другим технолошким системима на објекту, а нарочито се утврђују:
1) захтеви које морају испуњавати системи који нису системи техничке заштите, али утичу на безбедност објекта и поуздан рад система техничке заштите (систем напајања електричном енергијом, расвета и сл.);
2) грађевински и слични захтеви од значаја за правилан и поуздан рад система техничке заштите (нивелисање терена, безбедносни размаци, уређење околине и сл.).
Пројектни задатак
Члан 9.
На основу израђеног Плана система техничке заштите и посебних захтева власника или корисника објекта, израђује се пројектни задатак.
Пројектним задатком утврђују се сви параметри потребни за израду пројекта система техничке заштите, а нарочито:
1) врста техничке заштите;
2) смештај центра техничке заштите (контролни панели, централе, дигитални видео рекордери и др.);
3) смештај уређаја и опреме (детектори, камере и др. сензори);
4) начин полагања инсталација (каблова за повезивање). 
Пројектовање система техничке заштите
Члан 10.
Пројектовање система техничке заштите обухвата: 
1) имплементацију плана система техничке заштите;
2) избор уређаја и опреме;
3) израду пројектне документације. 
Носиоци израде пројектне документације и примена посебних прописа
Члан 11.
Пројектну документацију могу израђивати само правна лица и предузетници лиценцирани за вршење послова пројектовања и надзора над извођењем система техничке заштите, на начин и под условима утврђен законом.
Пројекат система техничке заштите мора бити израђен у складу са прописима који уређују послове пројектовања.
Процена ризика у планирању система техничке заштите,  план система техничке заштите и пројектни задатак, чине саставни део пројекта система техничке заштите. 
Пројекат изведеног стања
Члан 12.
За уградњу система техничке заштите као и појединачних уређаја техничке заштите за I категорију обaвезно се израђује пројекат, у складу са прописима о планирању и изградњи. 
За уградњу система техничке заштите за I, II и III категорију заштите из члана 4. овог правилника, израђује се пројекат изведеног стања, у складу са прописима о планирању и изградњи. 
	
Чување и евиденција пројеката
Члан 13.
Лица из члана 11. став 1. овог правилника дужна су да осигурају безбедно чување пројеката техничке заштите као и да воде евиденцију о свим израђеним копијама. Свака израђена копија мора бити бројчано означена.
Копију пројекта, односно увид у пројектну документацију могу имати лица која имају лиценцу за вршење послова техничке заштите.
Када се то назначи у плану система техничке заштите за одређене категорије објеката, пројекат техничке заштите не може бити део идејног, главног или грађевинског пројекта и подлеже заштити тајности у складу са посебним законом. 
Монтажа, повезивање и програмирање система техничке заштите
Члан 14.
Монтажом система техничке заштите сматра се: 
1) постављање инсталација;
2) уградња уређаја и опреме;
3) програмирање, подешавање (параметрисање) и испитивање система техничке заштите као и његово пуштање у рад;
4) верификација уређаја и опреме, односно система и технички пријем;
5) израда упутстава за руковање;
6) обуку особља. 
Припремни радови
Члан 15.
Постављању инсталација техничке заштите и уградњи уређаја и опреме претходе припремни радови. 
	
Припремни радови укључују постављање кабловских полица и инсталацијских цеви и каблова до спојних тачака.
Извођење припремних радова техничке заштите не сматра се техничком заштитом у смислу одредаба овог правилника. 
Радови у извођењу техничке заштите
Члан 16.
Припремне радове у извођењу техничке заштите могу вршити и правна и физичка лица која нису лиценцирана за вршење послова техничке заштите.
При обављању припремних радова у изради техничке заштите, правна и физичка лица из става 1. овог члана не могу имати увид у делове пројекта из члана 10. овог правилника. 
Инсталације техничке заштите
Члан 17.
Извођење инсталација техничке заштите обухвата испитивање и спајање водова од спојних тачака до средстава и уређаја техничке заштите и врше их правна лица и предузетници који су лиценцирани за вршење послова монтаже, пуштања у рад, одржавања система техничке заштите и обуке корисника (у даљем тексту: извођач).
Инсталације техничке заштите морају бити изведене у складу са прописима који уређују услове постављања електротехничких инсталација. 
Уградња уређаја и опреме
Члан 18.
Након постављања и испитивања инсталација техничке заштите уграђују се уређаји и опрема.
Уређаји и опрема уграђују се и подешавају (параметрирају) сходно пројектној документацији и упутствима произвођача уређаја и опреме.
Свако појединачно средство, уређај или систем техничке заштите мора имати упутства за руковање која се похрањују у безбедносној каси власника или корисника објеката.
Верификација уређаја и опреме, односно система техничке заштите који су уграђени у објекат, обавља се пуштањем у пробни рад, а исправност се утврђује издатом потврдом.
Обуку особља које ће управљати средствима, уређајима или системима техничке заштите врши извођач. 
	
Даљински мониторинг
Члан 19.
Систем техничке заштите може бити повезан на контролни центар за даљински мониторинг.
Контролни центар образују правно лице и предузетник за приватно обезбеђење у складу са Законом.
Правно лице и предузетник из става 2. овог члана морају израдити писане процедуре за интервенције по дојави аларма за сваки штићени објекат, који садржи попис простора обухваћених дојавним зонама, шему надзираног објекта сa унетим дојавним зонама, као и упутства и податке који одређују поименична задужења сваког члана дежурног патролног тима. Процедуре се штите у складу са прописима о заштити пословне тајне, чувају се у контролном центру и пре интервенције достављају вођи дежурног патролног тима за интервенцију по примљеном аларму. 
	
Свака интервенција патролног тима, било да се ради о лажној дојави или стварном догађају, мора бити  евидентирана и потврђена извештајем од стране вође патролног тима, који се саставља одмах по завршетку интервенције, а садржи време дојаве, време изласка и доласка на место догађаја, затечено стање, начин интервенције, време завршетка интервенције и време повратка у контролни центар (полазну позицију), као и потпис вође патролног тима. 
	
Уколико се ради о стварној дојави, дежурни оператер контролног центра одмах обавештава одговарајуће јавне службе (полицију, ватрогасце, хитну медицинску помоћ и др.) и даје основне информације потребне за излазак на место догађаја (врста, место и време догађаја, безбедан правац доласка, постојање опасних и запаљивих материја у објекту, број угрожених лица и сл.).
Ако правна лица и предузетници лиценцирани за вршење послова монтаже, пуштања у рад и одржавања система техничке заштите и обуке корисника имају контролни центар, дужни су обезбедити техничку интервенцију по дојавном сигналу. Техничка интервенција подразумева отклањање техничких проблема код корисника система у уговором одређеном року, а по јасно идентификованој дојави која се разликује од дојаве аларма у контролни центар.
Стручни надзор над извођењем радова
Члан 20.
Стручни надзор нас извођењем послова техничке заштите може обављати правно лице или предузетник које поседује лиценцу за обављање послова надзора, на начин и под условима утврђеним Законом и прописима о планирању и изградњи. 
Технички пријем
Члан 21.
Техничким пријемом система техничке заштите сматра се: 
1) провера исправности и функционалности свих уређаја и опреме који чине систем техничке заштите;
2) провера усклађености система техничке заштите са пројектом, односно скицом;
3) провера обучености особља;
4) провера корисничких упутстава за руковање;
5) провера доказа квалитета уграђене опреме. 
Технички пријем из става 1. овог члана обављају овлашћени представник инвеститора или корисник и извођач.
О обављеном техничком пријему саставља се записник који потписују лица из става 2. овог члана.
Извођач издаје инвеститору или кориснику потврду да је систем техничке заштите изведен у складу са одредбама овог правилника. Саставни део потврде је записник из става 3. овог члана.
Завршна одредба
Члан 22.
Овај правилник ступа на снагу осмог дана од дана објављивања у „Службеном гласнику Републике Србије”.
 
01 број 01-10423/14-5 
У Београду, 18. фебруара 2015. године
Министар,
др Небојша Стефановић, с.р.