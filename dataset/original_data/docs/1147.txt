На основу члана 45. став 1. тачка 3) Закона о оружју и муницији („Службени гласник РС”, број 20/15), 
Министар унутрашњих послова доноси
 
ПРАВИЛНИК
о евиденцијама које воде правна лица и предузетници 
"Службени гласник РС", број 3 од 15. јануара 
				2016.
 
Члан 1. 
Овим правилником прописују се начин вођења и обрасци евиденција које воде правна лица и предузетници у складу са законом.
Члан 2.
Правна лица и предузетници који се баве обуком за руковање ватреним оружјем, поправком и преправком оружја, прометом оружја и муниције, посредовањем у промету оружја и муниције и друга правна лица и предузетници који набављају оружје, основне делове за оружје и муницију у складу са делатношћу којом се баве, дужни су да воде евиденције у складу са Законом о оружју и муницији.
Евиденције се воде у електронском и писаном облику, на начин који онемогућава накнадно брисање и промену унетих података.
Све евиденције чувају се трајно.
Члан 3.
Правна лица и предузетници који се баве обуком за руковање ватреним оружјем воде евиденције:
1) набављеног оружја и основних делова за оружје;
2) набављене муниције;
3) потрошене муниције;
4) физичких лица обучених за руковање ватреним оружјем, издатих потврда о похађању обуке и издатих уверења о обучености у руковању ватреним оружјем;
5) запослених лица. 
Члан 4.
Правна лица и предузетници који се баве поправком и преправком оружја воде евиденције:
1) поправљеног и преправљеног оружја;
2) онеспособљеног оружја;
3) запослених лица.
Члан 5.
Правна лица и предузетници који се баве прометом оружја воде евиденције:
1) набављеног оружја и основних делова за оружје;
2) набављене муниције;
3) продате муниције;
4) продатог оружја и основних делова за оружје;
5) запослених лица.
Члан 6.
Правна лица и предузетници који се баве посредовањем у промету оружја и муниције (посредници – брокери) воде евиденције:
1) извршених посредовања у промету оружја и муниције;
2) запослених лица.
Члан 7.
Правна лица и предузетници који набављају оружје, основне делове за оружје и муницију у складу са делатношћу којом се баве, воде евиденције:
1) набављеног оружја и основних делова за оружје; 
2) набављене муниције;
3) потрошене муниције; 
4) запослених лица.
Члан 8.
Евиденције из чл. 3–7. овог правилника воде се на обрасцима бр. 1–10, који садрже податке који чине садржину евиденција и који су одштампани у прилогу овог правилника и чине његов саставни део.
Димензије образаца из става 1. овог члана су 297x840 mm, а димензије регистара су 297х420 mm.
Члан 9.
Даном почетка примене овог правилника престаје да важи члан 3. Правилника о обрасцима захтева, одобрења, оружног листа и других исправа и евиденција предвиђених Законом о оружју и муницији („Службени гласник РС”, број 1/99).
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”, а почиње де се примењује 5. марта 2016. године.
Број 01-11894/15-3
У Београду, 11. јануара 2016. године
Министар, 
др Небојша Стефановић, с.р.
 
 


Образац број 1 - Евиденција набављеног 
				оружја и основних делова за оружје

Образац број 2 - Евиденција набављене 
				муниције

Образац број 3 - Евиденција потрошене 
				муниције

	Образац број 4 - Евиденција продате муниције

	Образац број 5 - Евиденција физичких лица обучених за руковање ватреним 
	оружјем, издатих потврда о похађању обуке и издатих уверења о обучености у 
	руковању ватреним оружјем

Образац број 6 - Евиденција запослених 
				лица

	Образац број 7 - Евиденција поправљеног и преправљеног оружја

	Образац број 8 - Евиденција онсеспособљеног оружја

	Образац број 9 - Евиденција продатог оружја и основних делова за оружје

	Образац број 10 - Евиденција извршеног посредовања у промету оружја, 
	основних делова за оружје и муниције