На основу члана 9. став 1. Закона о концесијама („Службени гласник РС’’, број 55/03) и члана 29. Закона о Влади Републике Србије („Службени гласник РС’’, бр. 5/91 и 45/93),
Влада Републике Србије доноси 
  
ОДЛУКУ
о давању концесије за истраживање и експлоатацију бакра, злата и других пратећих метала у рудном пољу „Црни врх’’ на подручју Чока Куруга
 „Службени гласник РС“, број 16 од 21. фебруара 2005.
 
 
1. Предмет концесије је уступање права истраживања и експлоатације бакра, злата и других пратећих метала у рудном пољу „Црни Врх’’, на подручју Чока Куруга.

Истражни простор захвата површину од 48 km2 и налази се око 20 km јужно од Мајданпека и око 15 
km северозападно од Бора, ван екплоатационих поља рудника Мајданпек и рудника Бор. Припада подручју Црни Врх, односно западним деловима Тимочког магматског комплекса (ТМК). У орографском погледу, ово је планинско подручје које карактерише оштра континентална клима. Највећи део терена је покривен шумама и ливадама.
У металогенетском погледу истражно подручје припада рудном пољу „Црни Врх’’. Налази се у северном делу Борске металогенетске зоне Карпато-балканске металогенетске провинције. У погледу лежишта бакра и злата, Борска металогенетска зона је најзначајнија металогенетска јединица у Србији.
Основна рудна компонента у већини лежишта ове металогенетске зоне је бакар, док је злато најзначајнија пратећа рудна компонента. Поред злата, пратеће компоненте у лежиштима су: сребро, олово, цинк, кадмијум, германијум, ренијум, селен и др.
 
2. Рок на који се даје концесија за истраживање бакра, злата и других пратећих метала је три године, и на захтев концесионара, а на основу претходно постигнутих позитивних резултата може се продужити до две године. 
Рок на који се даје концесија за експлоатацију бакра, злата и других пратећих метала је 25 година.
 
3. Концесија се даје на основу претходно спроведеног поступка јавног тендера. Јавни тендер спроводи тендерска комисија коју образује министар надлежан за послове рударства и енегетике, у року од 30 дана од дана доношења ове одлуке. 
Оглас о јавном тендеру припрема и објављује Министарство рударства и енергетике у „Службеном гласнику Републике Србије’’ и у дневном листу „Политика’’, у року од 60 дана од дана доношења ове одлуке.
Комисија из става 1. ове тачке дужна је да у року од 60 дана од дана отварања понуда достави Влади извештај о спроведеном јавном тендеру са образложеним предлогом о избору понуђача који је дао најповољнију понуду, записник о току поступка јавног тендера у који су унете и евентуалне примедбе присутних представника понуђача на рад Комисије и ток поступка, као и другу документацију о спроведеном јавном тендеру. 
Министарство рударства и енергетике припрема тендерску документацију која садржи све неопходне елементе и упутства за припремање исправне понуде учесника на јавном тендеру, а нарочито: упутство како да се сачини понуда и образац понуде; образац изјаве да понуђач прихвата услове из огласа на јавном тендеру; врсту и обим радова; начин спровођења контроле и обезбеђивања гаранције квалитета; рок и место извршења радова; техничку документацију и планове; навођење врсте финансијске гаранције којом понуђачи обезбеђују испуњење својих финансијских и других обавеза, врсту и садржину докумената који се прилажу као доказ о испуњености услова за учешће на јавном тендеру и друге елементе који су од значаја за предмет концесије. 
 
4. Концесија се може дати предузећу, привредном друштву, односно другом правном лицу (у даљем тексту: предузеће) које испуњава следеће услове:
1) да је регистровано код надлежног органа, односно организације за обављање делатности истраживања и експлоатацију минералних сировина, у складу са прописима државе у којој има седиште;
2) да није покренут поступак стечаја или ликвидације предузећа или други поступак због кога би остваривање права и обавеза из концесионог односа било неизвесно;
3) да има одговарајући бонитет додељен од стране квалификоване специјализоване организације;
4) да је измирило доспеле порезе, доприносе и друге јавне дажбине у складу са прописима државе у којој има седиште;
5) да је обезбедило одговарајућу изјаву банке да је спремна да га прати у финансирању предмета концесије;
6) да је самостално или у сарадњи са другим предузећем вршило једно или више геолошких истраживања и експлоатацију минералних сировина сличних истраживању и експлоатацији који су предмет концесије;
7) да располаже довољним техничким капацитетима и да је стручно оспособљено за извођење геолошких истраживања и експлоатацију минералних сировина који су предмет концесије. 
Врста и садржина докумената којима се доказује испуњеност услова из става 1. ове тачке одредиће се огласом о јавном тендеру, односно тендерском документацијом.
 
5. Критеријуми на основу којих се бира најповољнија понуда су: 
1) искуство у извођењу геолошких истраживања и експлоатације;
2) начин и услови обезбеђивања финансијских средстава за реализацију предмета концесије;
3) бонитет односно финансијско стање понуђача;
4) кредибилитет банака које обезбеђују гаранције за обављање концесионе делатности;
5) предложена техничка решења и могућност њихове примене у односу на домаће прописе;
6) обим ангажовања домаћих пројектаната и извођача и коришћења домаћих материјала, производа и услуга;
7) квалитет процене утицаја предмета концесије на животну средину и предвиђене мере за заштиту животне средине.
 
6. Концесионар је дужан да истраживање и експлоатацију који су предмет концесије обавља, у складу са прописима и стандардима којима се уређује обављање геолошких истраживања и експлоатација минералних сировина као добара од општег интереса и прописима из области заштите животне средине. Материјали и опрема који се уграђују морају задовољавати услове квалитета утврђене одговарајући стандардима, техничким прописима и другим прописима о квалитету.
Концесионар је дужан да при експлоатацији минералних сировина обезбеди средства и све неопходне услове за заштиту животне средине, за заштиту културних добара и рекултивацију земљишта, у складу са законом. 
За обављање концесионе делатности концесионар оснива концесионо предузеће у року од 60 дана од дана закључивања уговора о концесији са седиштем у Републици Србији, осим у случају ако већ има основано предузеће за обављање исте делатности. На концесионо предузеће преносе се сва права и обавезе концесионара из уговора о концесији.
 
7. Концесионар обезбеђује анализу утицаја предмета концесије на животну средину и мере заштите, у складу са прописима којима се уређује заштита животне средине и посебним условима утврђеним уговором о концесији.
Концесионар обезбеђује примену мера опште сигурности и заштите здравља запослених, у складу са прописима којима се уређује заштита на раду запослених и други облици заштите живота и здравља запослених и опште сигурности. Права и обавезе у погледу преузимања мера заштите запослених, као и одговорност за накнаду штете проузроковане угрожавањем опште сигурности, утврђују се уговором о концесији. 
 
8. Гаранције и друга средства обезбеђења за извршавање концесије су:
1) банкарска гаранција за добро извршење посла у износу од 15% од предрачунске вредности пројекта по фазама истраживања и експлоатације, која ће се утврдити уговором о концесији;
2) банкарска гаранција за одржавање ликвидности концесионог предузећа;
3) гаранција на име одговорности од пропуста и недостатака на износ који је дужан да се утврди уговором о концесији.
Концесионар је дужан да за време трајања уговора о концесији обезбеди следеће врсте осигурања: осигурање извођача од свих ризика; осигурање трећих лица; осигурање од професионалне одговорности; лично осигурање радника и осигурање од оштећења имовине, као и друге гаранције и врсте осигурања утврђене уговором о осигурању. 
 
9. Концесиона накнада за истраживање које је предмет концесије утврђује се у одговарајућем новчаном износу по 
km² истражног простора који је дефинисан у тачки 1. ове одлуке, и то највише до 
200 еура по km2 у динарској пртиввредности по средњем курсу Народне банке Србије на дан плаћања накнаде. 
Концесиона накнада за експлоатацију која је предмет концесије утврђује се у одговарајућем проценту од укупног годишњег прихода оствареног од обављања концесионе делатности, и то највише до 3% од укупног годишњег прихода.
Висина концесионе накнаде из ст. 1. и 2. ове тачке, као и начин и рокови плаћања концесионе накнаде утврђују се уговором о концесији. 
 
10. Најкасније две године пре истека рока концесије, концедент и концесионар образоваће комисију која ће извршити преглед објеката, уређаја, постројења и других средстава и утврдити које радове и поправке концесионар треба да изврши ради предаје објеката који су изграђени ради обављања концесионе делатности у исправном стању. 
Уговором о концесији ближе ће се утврдити услови у погледу врсте објеката, као и исправности, квалитета и функционалности објеката, уређаја и постројења потребних ради обављања концесионе делатности. 
 
11. Ову одлуку објавити у „Службеном гласнику Републике Србије’’.
 
05 број 310-552/2005-3
У Београду, 10. фебруара 2005. године
Влада Републике Србије
Потпредседник,
Мирољуб Лабус, с.р.