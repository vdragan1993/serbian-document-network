На основу члана 6. став 2. Закона о јавним предузећима („Службени гласник РС”, број 15/16), чл. 11. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15) и члана 17. став 1. и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о изменама и допунама Оснивачког акта Привредног друштва за пружање комуналних и других услуга „Енергетика и одржавање” д.о.о. Београд 
"Службени гласник РС", број 41 од 21. априла 
				2016.
 
I. ОСНОВНЕ ОДРЕДБЕ
Члан 1.
Привредно друштво за пружање комуналних и других услуга „ЕНЕРГЕТИКА И ОДРЖАВАЊЕ” д.о.о. Београд, Батајнички друм 23, МБ 07026633, уписано у Регистар привредних субјеката Решењем Агенције за привредне регистре БД бр. 51508/2005 од 27. јуна 2005. године (у даљем тексту: Друштво), овим актом усклађује организацију и општа акта након промене власништва на основном капиталу, извршене Решењем Владе о преузимању власничких права на друштвеном капиталу 05 број 023-13962/2015 од 25. децембра 2015. године.
Друштво се организује као једночлано друштво с ограниченом одговорношћу.
На питања која нису уређена овим актом примењују се одредбе Закона о јавним предузећима ( у даљем тексту: Закон) и Закона о привредним друштвима.
Члан 2.
Друштво има својство правног лица.
Друштво у правном промету са трећим лицима има сва овлашћења и иступа у своје име и за свој рачун.
II. ПОСЛОВНО ИМЕ И СЕДИШТЕ ДРУШТВА
Члан 3.
Друштво послује под следећим пословним именом:
ПРИВРЕДНО ДРУШТВО ЗА ПРУЖАЊЕ КОМУНАЛНИХ И ДРУГИХ УСЛУГА ЕНЕРГЕТИКА И ОДРЖАВАЊЕ ДОО, БЕОГРАД (ЗЕМУН).
Скраћено пословно име Друштва је:
ЕНЕРГЕТИКА И ОДРЖАВАЊЕ ДОО БЕОГРАД – ЗЕМУН.
Седиште Друштва је у Београду, Земун, Батајнички друм 23.
О промени пословног имена одлучује Скупштина Друштва.
III. ПЕЧАТ И ШТАМБИЉ ДРУШТВА
Члан 4.
Друштво има печат округлог облика пречника 30 mm са следећом садржином:
„Привредно друштво за пружање комуналних и других услуга
ЕНЕРГЕТИКА И ОДРЖАВАЊЕ ДОО
Београд (Земун)”.
У средини печата је заштитни знак Друштва елипсастог облика пројекције стилизованог великог слова „Е” на таласастој површини.
Друштво има и мали печат округлог облика пречника 20 mm са следећом садржином:
„Привредно друштво за пружање комуналних и других услуга
ЕНЕРГЕТИКА И ОДРЖАВАЊЕ ДОО
Београд (Земун)”.
У средини је заштитни знак као и на великом печату, али сразмерно умањен.
Друштво има штамбиљ правоугаоног облика дужине 70 mm, ширине 23 mm са следећим садржајем:
„Привредно друштво за пружање
комуналних и других услуга
ЕНЕРГЕТИКА И ОДРЖАВАЊЕ ДОО
Бр.__________________________
_________________20____. године
Београд (Земун), Батајнички друм 23”.
О промени печата и штамбиља одлучује директор Друштва.
IV. ПОДАЦИ О ОСНИВАЧУ ДРУШТВА
Члан 5.
Оснивач Друштва је Република Србија за коју, на основу законског овлашћења, оснивачка права врши Влада, Београд, Немањина 11 (у даљем тексту: Оснивач), са 100% власништва над уделом.
V. ДЕЛАТНОСТ ДРУШТВА
Члан 6.
Претежна делатност Друштва је: 
35.30 Снабдевање паром и климатизација.
Друштво обавља делатност снабдевања паром и климатизације, као делатност од општег интереса, у складу са законом којим се уређују комуналне делатности.
Поред делатности из става 1. овог члана Друштво обавља и следеће делатности:
16.23 Производња остале грађевинске столарије и елемената
16.24 Производња дрвене амбалаже
16.29 Производња осталих производа од дрвета, плуте, сламе и прућа
25.11 Производња металних конструкција и делова конструкција
25.12 Производња металних врата и прозора
25.29 Производња осталих металних цистерни, резервоара и контејнера
25.91 Производња челичних буради и сличне амбалаже
25.92 Производња амбалаже од лаких метала
29.20 Производња каросерија за моторна возила, приколице и полуприколице
31.01 Производња намештаја за пословне и продајне просторе
31.09 Производња осталог намештаја
35.12 Пренос електричне енергије
35.13 Дистрибуција електричне енергије
35.22 Дистрибуција гасовитих горива гасоводом
36.00 Сакупљање, пречишћавање и дистрибуција воде
42.21 Изградња цевовода
42.99 Изградња осталих непоменутих грађевина
43.11 Рушење објеката
43.12 Припрема градилишта
43.91 Кровни радови
43.21 Постављање електричних инсталација
43.29 Остали изолациони радови у грађевинарству
43.22 Постављање водоводних, канализационих, грејних и климатизационих система
43.31 Малтерисање
43.32 Уградња столарије
43.33 Постављање подних и зидних облога
43.34 Бојење и застакљивање
43.39 Остали завршни радови
43.99 Остали непоменути специфични грађевински радови
46.74 Трговина на велико металном робом, инсталационим материјалима, опремом и прибором за грејање
62.01 Рачунарско програмирање
62.02 Консултантске делатности у области информационе технологије
62.03 Управљање рачунарском опремом
62.09 Остале услуге информационе технологије
63.11 Обрада података, хостинг и сл.
63.12 Веб портали
81.10 Услуге одржавања објеката
81.21 Услуге редовног чишћења зграда
81.22 Услуге осталог чишћења зграда и опреме
81.29 Услуге осталог чишћења
81.30 Услуге уређења и одржавања околине
95.11 Поправка рачунара и периферне опреме
95.12 Поправка комуникационе опреме
95.21 Поправка електронских апарата за широку употребу
95.22 Поправка апарата за домаћинство и кућне и баштенске опреме
95.29 Поправка осталих личних предмета и предмета за домаћинство.
VI. ОСНОВНИ КАПИТАЛ 
Члан 7.
Основни капитал Друштва на дан 31. децембар 1997. године износи 19.480.000,00 динара.
Основни капитал уплаћен је у целости.
VII. СТИЦАЊЕ И ПРЕНОС УДЕЛА 
Члан 8.
Члан Друштва на основу унетог улога у имовину Друштва стиче удео у Друштву. 
Члан 9.
Пренос удела је слободан и врши се на основу одлуке члана.
Друштво води евиденцију чланова, коју држи у свом седишту. 
Пренос удела повлачи измену оснивачког акта Друштва. 
Удео се преноси уговором у писаној форми. 
Пренос удела има правно дејство према Друштву од момента уписа преноса у регистар привредних субјеката. 
Члан 10.
На пренос удела примењују се одредбе овог акта и закона. 
VIII. ПРАВА, ОБАВЕЗЕ И ОДГОВОРНОСТИ ОСНИВАЧА ПРЕМА ДРУШТВУ И ДРУШТВА ПРЕМА ОСНИВАЧУ 
Члан 11.
Друштво за своје обавезе у правном промету одговара целокупном својом имовином. 
Оснивач не одговара за обавезе Друштва, а сноси ризик пословања до висине свог улога. 
Члан 12.
Друштво доноси годишњи програм пословања на који сагласност даје Оснивач на предлог министарства надлежног за послове привреде (у даљем тексту: министарство).
Годишњи програм из става 1. овог члана Друштво доставља Оснивачу, најкасније до 1. децембра текуће године за наредну годину.
Члан 13.
Друштво је дужно да министарству доставља тромесечне извештаје о реализацији годишњег, односно трогодишњег програма пословања, на прописаном обрасцу, у складу са Законом.
Члан 14.
У случају поремећаја у пословању Друштва Оснивач предузима мере којима ће се обезбедити услови за несметано обављање делатности од општег интереса, осим ако је оснивачким актом и законом којим се одређује делатност од општег интереса другачије одређено, а нарочито:
1) промену унутрашње организације;
2) разрешење органа које именује и именовање привремених органа;
3) ограничење у погледу права располагања појединим средствима у јавној својини;
4) друге мере одређене законом којим се одређују делатности од општег интереса и оснивачким актом.
Члан 15.
Право на штрајк остварује се у складу са Законом.
IX. ДОБИТ ДРУШТВА, ПОКРИВАЊЕ ГУБИТКА И ИМОВИНА ДРУШТВА
Члан 16.
Добит је финансијски резултат пословања у једној пословној години, који се оствари после одбитака свих трошкова пословања, укључујући и сва примања запослених лица и сва друга давања по основу доприноса, пореза и других финансијских дажбина.
Добит Друштва уплаћује се у складу са Законом.
Члан 17.
Ако Друштво по годишњем извештају искаже губитак, одлуку о начину покривања губитка доноси Скупштина Друштва, у складу са овом одлуком и важећим прописима.
Члан 18.
Друштво има своју имовину којом управља и располаже у складу са законом и овом одлуком.
Имовину Друштва чине право својине на покретним и непокретним стварима, новчана средства и хартије од вредности и друга имовинска права, која су пренета у својину Друштва у складу са законом, укључујући и право коришћења на стварима у јавној својини.
Члан 19.
Друштво располаже имовином у складу са законом којим се уређује јавна својина, законом којим се уређује правни положај привредних друштава и са овим актом.
Члан 20.
Друштво не може да отуђи објекте и друге непокретности, постројења и уређаје који су у функцији обављања делатности од општег интереса, осим ради њихове замене због дотрајалости, модернизације или техничко-технолошких унапређења.
X. УПРАВЉАЊЕ ДРУШТВОМ
Члан 21.
Управљање Друштвом је организовано као једнодомно.
Органи Друштва су Скупштина Друштва и директор Друштва.
XI. СКУПШТИНА ДРУШТВА
Члан 22.
Овлашћења Скупштине Друштва врши Оснивач преко овлашћених представника с тим да број овлашћених представника Оснивача не може бити мањи од три.
Одлуку о одређивању и разрешењу представника који чине Скупштину Друштва доноси Оснивач.
Члан 23.
Скупштина Друштва:
1) усваја финансијске извештаје, као и извештаје ревизора ако су финансијски извештаји били предмет ревизије;
2) усваја годишњи, односно трогодишњи програм рада и пословања Друштва;
3) именује ревизора и одређује накнаду за његов рад;
4) одлучује о повећању и смањењу основног капитала Друштва;
5) одлучује о промени делатности Друштва;
6) одлучује о статусним променама и промени правне форме и престанку Друштва;
7) одлучује о промени пословног имена и седишта Друштва;
8) даје одобрење на правне послове чланова Друштва, односно директора и других лица у складу са чланом 35. Закона о привредним друштвима;
9) даје сагласност на стицање, продају, давање у закуп, залагање или друго располагање имовином велике вредности, у складу са законом којим се уређује правни положај привредних друштава;
10) доноси измене оснивачког акта Друштва;
11) одлучује о образовању огранка Друштва и давању пословног пуномоћја огранцима;
12) даје сагласност на организацију и систематизацију послова Друштва;
13) доноси одлуку о расподели добити и покрићу губитка;
14) врши друге послове и одлучује о другим питањима из делокруга Скупштине Друштва, у складу са законом и овом одлуком.
Одлуке из става 1. тач. 1), 2), 4), 5), 6), 7), 9), 10), 11) и 13) овог члана Скупштина Друштва доноси уз сагласност Оснивача.
Члан 24.
Седнице Скупштине Друштва могу бити редовне и ванредне.
Седница Скупштине Друштва сазива се по потреби, а обавезно у случајевима прописаним законом.
Скупштину сазива:
1) директор Друштва;
2) председник Скупштине Друштва.
Скупштина се одржава у седишту Друштва или на другој адреси уколико председник Скупштине Друштва тако одлучи.
Скупштина Друштва одржава се најмање једном годишње (годишња Скупштина) најкасније у року од шест месеци после завршетка пословне године ради усвајања финансијских извештаја.
Између годишњих седница одржавају се ванредне седнице на захтев овлашћених предлагача.
Члан 25.
Седница Скупштине Друштва сазива се писаним позивом упућеним члановима Скупштине Друштва на адресу из евиденције података о члановима Друштва, а позив се сматра достављеним даном слања препоручене пошиљке поштом, осим ако се на другачији начин позивања члан Скупштине Друштва писаним путем сагласио.
Позив за седницу доставља се члану Скупштине Друштва најкасније осам дана пре дана одржавања седнице.
На седници Скупштине Друштва може се расправљати и одлучивати о питањима на дневном реду, а о другим питањима када о томе одлучи Скупштина.
Члан 26.
Седница Скупштине Друштва може се одржати и коришћењем конференцијске везе или друге аудио и визуелне комуникацијске опреме, тако да сва лица која учествују на седници могу да се чују и разговарају једни са другима, чиме се сматра да су лица која на овај начин учествују на седници Скупштине лично присутна.
Члан Скупштине Друштва може гласати и писаним путем под условом да је писмено стигло до момента одржавања седнице Скупштине.
Свака одлука Скупштине може се донети и ван седнице, уколико је потпише већина чланова Скупштине.
Члан 27.
Скупштина Друштва може донети пословник којим ближе уређује начин рада и одлучивања.
Седницом Скупштине Друштва председава председник Скупштине.
Председника Скупштине бирају чланови Скупштине Друштва из свог састава.
Члан 28.
Свака одлука Скупштине Друштва уноси се у записник који води председник Скупштине, односно записничар ако га именује председник Скупштине.
Председник Скупштине Друштва је одговоран за уредно сачињавање записника.
XII. ЗАСТУПАЊЕ ДРУШТВА
Члан 29.
Друштво у пословима унутрашњег и спољнотрговинског промета заступа директор Друштва без ограничења.
Директор Друштва може, у оквиру својих овлашћења дати другом лицу писано пуномоћје за заступање Друштва.
Директор Друштва заступа Друштво према трећим лицима у складу са овим актом, одлукама Скупштине Друштва и законом.
Директор Друштва не може издати пуномоћје за заступање нити заступати Друштво у спору у којем је супротна страна он или са њим повезано лице.
У случају из става 4. овог члана, пуномоћје издаје Скупштина Друштва.
XIII. ДИРЕКТОР ДРУШТВА
Члан 30.
Директора Друштва, именује Оснивач, на период од четири године, у складу са Законом.
Члан 31.
Директор Друштва:
1) представља и заступа Друштво;
2) организује и руководи процесом рада;
3) води пословање Друштва;
4) одговара за законитост рада Друштва;
5) предлаже дугорочни и средњорочни план пословне стратегије и развоја и одговоран је за њихово спровођење;
6) предлаже годишњи, односно трогодишњи програм пословања и одговоран је за његово спровођење;
7) предлаже финансијске извештаје;
8) бира извршне директоре;
9) бира представнике Друштва у скупштини друштва капитала чији је једини власник Друштво;
10) закључује уговоре о раду са извршним директорима, у складу са законом којим се уређују радни односи;
11) доноси акт о систематизацији;
12) врши друге послове одређене законом, оснивачким актом и статутом.
Члан 32.
Мандат директора престаје истеком периода на који је именован, оставком и разрешењем.
Поступак за именовање директора покреће се шест месеци пре истека периода на који је именован, односно у року од 30 дана од дана подношења оставке или разрешења.
XIV. АКТИ И ДОКУМЕНТИ ДРУШТВА
Члан 33.
Акти Друштва су правилници и одлуке којима се на општи начин уређују одређена питања.
Измене и допуне правилника и одлука врше се на начин и по поступку који су одређени за њихово доношење.
Члан 34.
Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
Члан 35.
Друштво је дужно да држи и чува све акте и документе Друштва у складу са законом којим се уређује правни положај привредних друштава.
XV. ЗАШТИТА ЖИВОТНЕ СРЕДИНЕ
Члан 36.
Друштво је при обављању делатности дужно да се стара о заштити животне средине, у складу са законом и другим прописима.
XVI. ТРАЈАЊЕ И ПРЕСТАНАК ДРУШТВА
Члан 37.
Друштво је основано на неодређено време.
Друштво престаје да постоји одлуком Скупштине Друштва и у другим случајевима предвиђеним законом.
XVII. ИЗМЕНЕ ОСНИВАЧКОГ АКТА
Члан 38.
Оснивачки акт се мења на начин предвиђен овим актом и законом.
XVIII. ПРЕЛАЗНЕ И ЗАВРШНЕ ОДРЕДБЕ
Члан 39.
Запослени у Привредном друштву за пружање комуналних и других услуга „ЕНЕРГЕТИКА И ОДРЖАВАЊЕ” д.о.о. Београд, настављају да раде у Друштву, а своја права и обавезе остварују у складу са законом и општим актима Друштва.
Члан 40.
До избора директора Друштва, дужност директора, у својству вршиоца дужности директора, обављаће Зоран Роквић, ЈМБГ: 0402963714026, који ће поднети одговарајућу пријаву за упис података у Регистар привредних субјеката, у складу са овом одлуком и законом.
Члан 41.
Друштво ће опште акте ускладити са овом одлуком у року од три месеца од дана регистрације Друштва у Регистар привредних субјеката.
Члан 42.
Ову одлуку објавити у „Службеном гласнику Републике Србије”.
05 број 023-4046/2016 
У Београду, 15. априла 2016. године
Влада
Председник,
Александар Вучић, с.р.