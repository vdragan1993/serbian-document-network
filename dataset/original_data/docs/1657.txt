На основу члана 470. став 2. Закона о извршењу и обезбеђењу („Службени гласник РС”, брoj 106/15) и члана 17. став 4. и члана 24. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Министар правде утврђује
 
ЈАВНОИЗВРШИТЕЉСКУ ТАРИФУ
"Службени гласник РС", број 59 од 28. 
				јуна 2016.
 
I. ОСНОВНЕ ОДРЕДБЕ
Члан 1.
Јавноизвршитељском тарифом (у даљем тексту: тарифа) утврђује се накнада за рад јавног извршитеља и за његове стварне трошкове у извршном поступку и поступку обезбеђења, начин утврђивања висине накнаде за рад и за стварне трошкове и начин њиховог плаћања.
Члан 2.
Јавном извршитељу припада накнада за рад и накнада за стварне трошкове настале у извршном поступку и поступку обезбеђења у висини и на начин одређен овом тарифом.
Накнаду за рад и накнаду за стварне трошкове јавном извршитељу исплаћује извршни поверилац. 
Члан 3.
Накнада за рад јавног извршитеља састоји се од накнаде за припремање, вођење и архивирање предмета, накнаде за предузимање појединачних радњи и накнаде за успешност спровођења извршног поступка или поступка обезбеђења.
II. ПРЕДУЈАМ
Члан 4.
Извршни поверилац дужан је да јавном извршитељу исплати предујам, који се састоји од накнаде за припремање, вођење и архивирање предмета, накнаде за предузимање појединачних радњи и накнаде за стварне трошкове извршног поступка или поступка обезбеђења.
О висини предујма jавни извршитељ одлучује образложеним закључком.
Извршни поверилац дужан је да у року од 15 дана од дана пријема закључка о предујму, јавном извршитељу уплати предујам нa посебан рачун за уплату накнаде за рад и накнаде трошкова јавног извршитеља, иначе се поступак обуставља.
У решењу о обустави поступка због неплаћања предујма, јавни извршитељ одмерава накнаду за рад коју је извршни поверилац дужан да му плати, а која се састоји од накнаде за доношење закључка о предујму, решења о обустави поступка и достављање извршном повериоцу.
Јавни извршитељ може донети више закључака о предујму, зависно од промена средства и предмета извршења или обезбеђења или других оправданих околности.
Члан 5.
Јавни извршитељ преноси извршном повериоцу предујмљењу накнаду за појединачне радње које није предузео и за стварне трошкове које није имао.
Члан 6.
Када у току извршног поступка или поступка обезбеђења извршни поверилац назначи да поступак настави други јавни извршитељ уместо већ одређеног, првобитно одређени јавни извршитељ одмах преноси другом јавном извршитељу који наставља поступак онај део предујма који се односи на појединачне радње које он није предузео и стварне трошкове које није имао, а остатак задржава.
Члан 7. 
Ако суд усвоји захтев за изузеће јавног извршитеља (искључење – члан 495. ст. 1. и 2. Закона о извршењу и обезбеђењу – „Службени гласник РС”, број 106/15), искључени јавни извршитељ дужан је да другом јавном извршитељу којег извршни поверилац назначи да настави поступак, одмах пренесе цео предујам који је примио.
Ако суд усвоји захтев за изузеће јавног извршитеља (члан 495. став 3. Закона о извршењу и обезбеђењу – „Службени гласник РС”, број 106/15), он задржава предујам који је примио на име накнаде за припремање, вођење и архивирање предмета и на име накнаде за појединачне радње које је предузео и накнаде за стварне трошкове које је имао до подношења захтева за изузеће. Остатак предујма одмах преноси другом јавном извршитељу којег извршни поверилац назначи да настави поступак.
Ако извршни поверилац не назначи јавног извршитеља који наставља поступак, па зато поступак буде обустављен, пренос се врши у корист извршног повериоца.
Ако суд на предлог извршног повериоца или по службеној дужности донесе закључак о спајању поступака и о заједничкој продаји непокретности и покретних ствари, и настави спровођење извршења, јавни извршитељ задржава предујам који је примио на име накнаде за припремање, вођење и архивирање предмета, накнаде за појединачне радње које је предузео и за стварне трошкове које је имао до доношења закључка о спајању поступка. Остатак предујма преноси извршном повериоцу.
Члан 8.
Јавном извршитељу који радње изван подручја за које је именован предузима преко јавног извршитеља са другог подручја, предујам уплаћује извршни поверилац, а јавни извршитељ даље уплаћује предујам на рачун јавног извршитеља са другог подручја.
III. НАКНАДA ЗА ПРИПРЕМАЊЕ, ВОЂЕЊЕ И АРХИВИРАЊЕ ПРЕДМЕТА
Члан 9.
Висина накнаде за припремање, вођење и архивирање предмета ради намирења новчаног потраживања одређује се према вредности главног захтева који треба извршити.
Парнични трошкови, односно трошкови поступка и споредна тражења узимају се у обзир само ако су сами за себе предмет захтева који треба извршити.
Висина накнаде за припремање, вођење и архивирање предмета ради остваривања неновчаног потраживања, одређује се према његовој вредности означеној у извршној исправи.
Ако из извршне исправе не може да се утврди вредност неновчаног потраживања, висина накнаде за припремање, вођење и архивирање предмета износи 95 бодова.
Члан 10.
Накнада за припремање, вођење и архивирање предмета не може износити више од 200 бодова када се извршење спроводи на рачуну извршења буџета, односно на рачуну преко кога индиректни корисник буџетских средстава послује.
Када се спровођење претходне или привремене мере исцрпљује пленидбом потраживања, издавањем налога или забраном и уписом у одговарајући регистар или јавну књигу, накнада за припремање, вођење и архивирање предмета износи 25 бодова, а у осталим случајевима та накнада одређује се према вредности захтева који треба обезбедити, сходном применом одредаба ове тарифе о утврђивању висине накнаде за припремање, вођење и архивирање предмета у извршном поступку.
IV. НАКНАДА ЗА УСПЕШНОСТ
Члан 11.
Извршни поверилац дужан је да јавном извршитељу исплати након спроведеног поступка накнаду за успешност спровођења извршног поступка или поступка обезбеђења.
Када је потраживање само делимично намирено, остварено или обезбеђено, накнада за успешност спровођења извршног поступка или поступка обезбеђења утврђује се и наплаћује сразмерно вредности потраживања које се намирује, остварује или обезбеђује.
Јавном извршитељу који радње изван подручја за које је именован предузима преко јавног извршитеља са другог подручја, накнаду за успешност уплаћује извршни поверилац, а јавни извршитељ даље уплаћује половину ове накнаде на рачун јавног извршитеља са другог подручја.
Члан 12.
Висина накнаде за успешност спровођења извршног поступка ради намирења новчаног потраживања одређује се према укупно наплаћеном износу потраживања.
Наплаћени износ потраживања је наплаћени износ потраживања умањен за трошкове поступка пред јавним извршитељем који су до тада настали.
Висина накнаде за успешност спровођења извршног поступка ради остваривања неновчаног потраживања одређује се према његовој вредности означеној у извршној исправи.
Ако из извршне исправе не може да се утврди вредност неновчаног потраживања, накнада за успешност спровођења извршног поступка износи 335 бодова.
Члан 13.
Накнада за успешност спровођења извршног поступка не може износити више од 833 бодова када се ради намирења новчаног потраживања извршење спроводи продајом финансијских инструмената или на хартијама од вредности.
Накнада за успешност спровођења извршног поступка не може износити више од 415 бодова када се ради намирења новчаног потраживања извршење спроводи на заради и другим сталним новчаним примањима, као и на рачуну извршења буџета, односно на рачуну преко кога индиректни корисник буџетских средстава послује.
Члан 14.
Накнада за успешност спровођења извршног поступка умањује се:
– за 50%, када је потраживање испуњено по достављању решења о извршењу извршном дужнику, а пре него што је јавни извршитељ предузео прву радњу извршења;
– за 25% када је извршење спроведено преносом новчаних средстава са рачуна извршног дужника или дужника извршног дужника, продајом финансијских инструмената или на хартијама од вредности, ако претходно није безуспешно покушано спровођење другим средством извршења.
Члан 15.
Ако извршни дужник испуни потраживање после подношења предлога за извршење, а пре него што прими решење о извршењу, јавни извршитељ нема право на накнаду за успешност спровођења извршног поступка. 
Члан 16.
Када се спровођење претходне или привремене мере исцрпљује пленидбом потраживања, издавањем налога или забраном и уписом у одговарајући регистар или јавну књигу, накнада за успешност спровођења поступка обезбеђења износи 50 бодова, а у осталим случајевима та се накнада ради обезбеђења новчаног потраживања одређује према вредности захтева који треба обезбедити, док се ради обезбеђења неновчаног потраживања одређује сходном применом одредаба ове тарифе о утврђивању висине накнаде за успешност спровођења у извршном поступку.
V. СТВАРНИ ТРОШКОВИ
Члан 17.
Стварни трошкови су трошкови које је јавни извршитељ имао ради спровођења извршног поступка или поступка обезбеђења.
Стварни трошкови морају да се oправдају одговарајућим доказима (рачуни, карте за превоз, трошковници и др.).
За предузимање појединачних радњи изван канцеларије, јавном извршитељу припада накнада за стварне трошкове превоза, и то: 
– за јавни превоз у месном и међумесном саобраћају, у висини цене јавног превоза;
– за употребу сопственог аутомобила, у висини до 30% од трошкова цене најквалитетнијег бензина по пређеном километру.
VI. ОДРЕЂИВАЊЕ НАКНАДЕ ЗА РАД
Члан 18.
Накнада за рад јавног извршитеља одређује се тако што се број бодова помножи са вредношћу бода.
Вредност бода износи 120 динара без ПДВ-а.
Накнада за припремање, вођење и архивирање предмета са утврђеним бројем бодова одређена је у Тарифном броју 1. ове тарифе.
Накнада за предузимање појединачних радњи утврђује се према врсти предузете радње и времену њеног трајања и одређена је у Тарифном броју 2. ове тарифе. 
Накнада за успешност спровођења извршног поступка и поступка обезбеђења са утврђеним бројем бодова одређена је у Тарифном броју 3. ове тарифе.
Тарифни бројеви 1, 2. и 3. дати су у прилогу ове тарифе и чине њен саставни део.
Члан 19.
Када у извршном поступку или поступку обезбеђења учествује више извршних поверилаца или више извршних дужника, јавном извршитељу може да се увећа накнада за рад у висини од 30% за сваку следећу странку, а највише до 210% накнаде за вредност највећег главног потраживања.
За предузете радње изван радног времена, јавном извршитељу може да се увећа накнада за рад у висини од 50% износа накнаде за предузимање појединачне радње.
За чување ствари које су предмет извршења, јавни извршитељ има право на накнаду у износу од 25 бодова за сваки започети месец.
Члан 20.
Када је захтев за отклањање неправилности основан, јавни извршитељ нема право на накнаду за рад и накнаду за стварне трошкове у погледу радње која је оцењена као неправилна, нити у погледу радњи или одлука које је морао предузети, односно донети због усвајања захтева за отклањање неправилности.
Члан 21.
Трошкови привременог заступника постављеног од јавног извршитеља, по предлогу странке или по службеној дужности, представљају трошкове извршног поступка.
Привремени заступник је дужан да достави обрачун трошкова јавном извршитељу.
VII. ПРЕЛАЗНЕ И ЗАВРШНЕ ОДРЕДБЕ
Члан 22.
Даном ступања на снагу ове тарифе престаје да важи Правилник о Тарифи о наградама и накнадама трошкова за рад извршитеља („Службени гласник РС”, бр. 50/12 и 22/16).
Члан 23.
На све поступке у којима је до ступања на снагу ове тарифе донет закључак о предујму примењиваће се Правилник о Тарифи о наградама и накнадама трошкова за рад извршитеља („Службени гласник РС”, бр. 50/12 и 22/16).
Члан 24.
Ова тарифа ступа на снагу 1. јула 2016. године.
Тарифни број 1.




Вредност одређења у динарима 


Накнада за припрему, вођење и архивирање предмета и доношење решења о извршењу ради намирења новчаног потраживања насталог из комуналних услуга и сродних делатности




до 12.000


15 бодова




преко 12.000 до 30.000


22 бода




преко 30.000 до 120.000


25 бoдoвa, увeћaнo зa 2% врeднoсти глaвнoг захтева кoje прeлaзи изнoс oд 30.000




преко 120.000 до 600.000


45 бoдoвa, увeћaнo зa 1% врeднoсти глaвнoг захтева кoje прeлaзи изнoс oд 120.000




преко 600.000 до 3.000.000 


95 бoдoвa, увeћaнo зa 0,5% врeднoсти глaвнoг захтева кoje прeлaзи изнoс oд 600.000




преко 3.000.000 до 12.000.000


200 бoдoвa, увeћaнo зa 0,2% врeднoсти глaвнoг захтева кoje прeлaзи изнoс oд 3.000.000




преко 12.000.000


395 бодова увeћaнo зa 0,1% врeднoсти глaвнoг захтева кoje прeлaзи изнoс oд 12.000.000, a највише до 250.000 динара




Тарифни број 2.




Накнада за појединачне радње


Износ




За успешно лично достављање извршном дужнику 


7,5 бодова




Истицање на огласну таблу


2,5 бода




Достављање поштом странкама, учесницима у поступку и суду


2,5 бода




Прибављање података од државних органа, ималаца јавних овлашћења, других правних лица и предузетника који су јавном извршитељу потребни за делотворно вођење извршног поступка и поступка обезбеђења


10 бодова по захтеву




Обављено разгледање непокретности и покретних ствари, обављено јавно надметање (прво и друго), пописивање непокретности у ванкњижној својини, попис покретних ствари, одузимање предмета ручне залоге, одузимање и предаја покретне ствари, испражњење и предаја непокретности, спроведена физичка деоба


30% од накнаде за припремање, вођење и архивирање предмета за сваки започети сат, али не дуже од осам сати дневно




Утврђивање да је изјава воље дата


5 бодова




За надзор над оброчним извршењем обавезе по овлашћењу извршног повериоца 


10 бодова за сваки оброчни период




За састављање образложених решења и закључака


20% од накнаде за припремање, вођење и архивирање предмета




За фотокопирање списа


 0,2 бода по страници




Издавање потврде и уверења странкама у вези са предметима у којима јавни извршитељ поступа


5 бодова




Тарифни број 3.




Вредност одређења у динарима


Накнада за успешност спровођења




до 12.000


15 бодова од наплаћеног износа




преко 12.000 до 30.000


24 бода од наплаћеног износа




преко 30.000 до 120.000


25 бодова + 6% вредности наплаћеног износа потраживања које прелази износ од 30.000




преко 120.000 до 600.000


85 бодова + 5% вредности наплаћеног износа потраживања које прелази износ од 120.000




преко 600.000 до 3.000.000


335 бодова + 4% вредности наплаћеног износа потраживања које прелази износ од 600.000




преко 3.000.000 до 12.000.000


1200 бодова + 2% вредности наплаћеног износа потраживања које прелази износ од 3.000.000




преко 12.000.000


3135 бодова + 1% вредности наплаћеног износа потраживања које прелази износ од 12.000.000, a највише до 2.000.000 динара




Број 110-00-49/2016-05
У Београду, 21. јуна 2016. године
Министар, 
Никола Селаковић, с.р.