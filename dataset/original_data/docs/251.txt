На основу члана 33. ст 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о образовању Националног одбора за инвестиције 
"Службени 
				гласник РС", број 122 од 7. новембра 2014.
 
1. Образује се Национални одбор за инвестиције (у даљем тексту: Одбор). 
2. Задатак Одбора је да стручно усмерава и прати послове од значаја за припрему и спровођење инвестиционих пројеката из области инфраструктуре, а нарочито: 
1) промовише систематско планирање инвестиција у инфраструктуру и осигурава усклађеност између различитих извора финансирања (буџет, кредити и бесповратна средства) у фазама припреме и имплементације пројеката. Координира активности које се заснивају на Јединственом прегледу приоритетних инфраструктурних пројеката успостављеном у складу са Методологијом за селекцију и приоритизацију инфраструктурних пројеката,
2) представља развојним партнерима планове за реализацију пројеката са Јединственог прегледа приоритетних инфраструктурних пројеката, и разматра предлоге и ставове развојних партнера у вези са тим пројектима, а посебно могућности финансијске подршке за припрему и/или спровођење пројеката,
3) разматра питања која су значајна за развој инфраструктуре Републике Србије.
4) доноси закључке и препоруке који се односе на питања из надлежности Одбора.
3. Одбор има два ко-председавајућа и чланове коje именује Влада посебним решењем. Одбор чине:
1) ко-председавајући:
– министар надлежан за послове финансија,
– Национални ИПА координатор (НИПАК) и
2) чланови: министар надлежан за послове рударства и енергетике, министар надлежан за послове грађевинарства, саобраћаја и инфраструктуре, министар надлежан за послове пољопривреде и заштите животне средине, министар надлежан за послове привреде и министар надлежан за послове државне управе и локалне самоуправе.
4. Стручне и административно техничке послове Одбора обављаће Канцеларија за европске интеграције. 
5. Одбор доноси Пословник о свом раду на својој првој седници.
6. Надлежни државни органи дужни су да сарађују са Одбором у питањима из надлежности Одбора, а пре свега у извршењу закључака и препорука Одбора. Састанцима Одбора могу, по позиву, присуствовати и представници других државних органа, органа аутономних покрајина и јединица локалне самоуправе у чији делокруг спадају послови који се односе на планирање и реaлизацију инвестиција у инфраструктуру. 
7. Ова одлука ступа на снагу наредног дана од дана објављивања у „Службеном гласнику Републике Србије”.
 
05 број 02-13019/2014-1
У Београду, 6. новембра 2014. године
Влада
Председник,
Александар Вучић, с.р.