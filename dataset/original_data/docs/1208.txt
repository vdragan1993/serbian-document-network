На основу члана 61. став 5. Закона о заштити државне границе („Службени гласник РС”, број 97/08),
Министар унутрашњих послова доноси
 
ПРАВИЛНИК
о постављању и коришћењу уређаја и других техничких средстава приликом заштите државне границе

"Службени гласник РС", број 120 од 21. 
	децембра 2012.
 
Члан 1.
Овим правилником прописује се постављање и коришћење уређаја и других техничких средстава којима се, у циљу трагања, утврђивања идентитета и проналаска починилаца кривичних дела и прекршаја приликом заштите државне границе, врши фотографисање, снимање и видео надзор.
Члан 2.
На подручју граничног прелаза, гранична полиција може да користи аутоматске уређаје за фотографисање, снимање и видео надзор и друга техничка средства за снимање, односно фотографисање догађања на подручју граничног прелаза. Технички уређаји за фотографисање, снимање и видео надзор могу се поставити тако да снимају и личне податке. 
	
На подручју граничних прелаза, о инсталирању аутоматских уређаја за фотографисање, снимање и видео надзор, путници и остала лица морају се упозорити знаком упозорења. Знак упозорења мора бити постављен тако да је видљив свим путницима и другим лицима приликом уласка и изласка из Републике Србије. 
	
Знак упозорења је величине 50x25 cm, на њему је слика камере и јасно видљив натпис: „ГРАНИЧНИ ПРЕЛАЗ – ПОДРУЧЈЕ ПОД ВИДЕО НАДЗОРОМ”, исписан на српском језику, ћирилицом и латиницом и на енглеском језику.
Члан 3.
У вршењу заштите државне границе могу се користити аутоматски уређаји за снимање, фотографисање и друга техничка средства у циљу спречавања и утврђивања илегалног преласка државне границе и других незаконитих радњи.
Члан 4.
Гранична полиција снимке личних података прикупљених уз помоћ уређаја и средстава из члана 2. овог правилника обрађује и користи у складу са Законом којим се уређује заштита података о личности.
Снимци из става 1. овог члана могу се копирати или на други начин електронски обрађивати само ради обуке, доказивања у кривичном или прекршајном поступку, дисциплинском поступку, за утврђивање стварног стања у жалбеним поступцима или код утврђивања могуће материјалне одговорности. Снимци који се употребљавају за обуку морају се електронски обрадити тако да није могуће утврдити индетитет особа на снимцима.  
	
Члан 5.
Изглед знака упозорења из члана 2. став 3. овог правилника дат је у Прилогу 1, који је одштампан уз овај правилник и чини његов саставни део.
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 11534/2012-3
У Београду, 13. децембра 2012. године
Министар
унутрашњих послова,

Ивица Дачић, с.р.