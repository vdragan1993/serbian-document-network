На основу члана 28. став 6. Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09 и 72/09 – др. закон),


Министар финансија, на предлог директора Пореске управе, доноси


 


 


ПРАВИЛНИК


о критеријумима за одређивање великих пореских обвезника и о врстама јавних прихода за које је надлежан Центар за велике пореске обвезнике


„Службени гласник РС“, брoj 43 од 25. јуна 2010.


 


 


Члан 1.


Овим правилником уређују се критеријуми за одређивање великих пореских обвезника у Републици Србији на основу којих Пореска управа врши идентификацију и одређује статус великих пореских обвезника (у даљем тексту: критеријуми за одређивање великих пореских обвезника) и одређују врсте јавних прихода за које је надлежан Центар за велике пореске обвезнике, као организациона јединица Пореске управе. 



 


Члан 2.


Полазећи од обима пореских обавеза пореских обвезника, Пореска управа врши идентификацију и одређује статус великих пореских обвезника применом критеријума утврђеним овим правилником.


Обим пореских обавеза, у смислу овог правилника, је укупан износ пореских обавеза по основу јавних прихода из члана 6. овог правилника у пословној години која претходи години у којој Пореска управа врши идентификацију и одређује статус великог пореског обвезника. 



 


Члан 3.


Критеријуми за одређивање великих пореских обвезника су: 



1) промет; 



2) ликвидност.


Изузетно од става 1. овог члана, Пореска управа може да одреди статус великог пореског обвезника и правном лицу које се, у складу са законом којим се уређује порез на добит правних лица, сматра лицем повезаним са великим пореским обвезником ако се његов укупан промет или његов претежни део остварује по основу трансакција са тим великим пореским обвезником, независно од испуњености услова у погледу промета и обима пореских обавеза.


 


Члан 4.


Прометом, у смислу овог правилника, сматра се укупан промет добара и услуга остварен по основу обављања делатности пореског обвезника у пословној години која претходи години у којој Пореска управа врши идентификацију и одређује статус великих пореских обвезника, у износу већем од 1.000.000.000 динара.


 


Члан 5.


Порески обвезник је ликвидан, у смислу овог правилника, ако код тог обвезника, у пословној години која претходи години у којој Пореска управа врши идентификацију и одређује статус великих пореских обвезника, нису наступили стечајни разлози за отварање стечајног поступка прописани законом којим се уређује стечај над правним лицима, односно законом којим се уређују стечај и ликвидација банака и друштава за осигурање.


Изузетно од става 1. овог члана, порески обвезник – привредно друштво код кога је у току пословне године постојао неки од стечајних разлога због тога што има доспело а ненаплаћено потраживање од директних и индиректних корисника буџетских средстава, односно од корисника средстава организација за обавезно социјално осигурање, а стечајни поступак није отворен, у смислу овог правилника, сматра се ликвидним. 



 


Члан 6.


Код пореских обвезника којима је одређен статус великих пореских обвезника, Центар за велике пореске обвезнике врши утврђивање, наплату и контролу за све врсте јавних прихода који, према закону којим се уређује буџетски систем, у целости или у делу утврђеним законом припадају буџету Републике Србије, осим пореза на употребу, држање и ношење добара, административних, судских и других такси, као и за све доприносе за обавезно социјално осигурање које су дужни да обрачунавају и плаћају у складу са законом. 



 


Члан 7.


Пореске обвезнике који испуњавају критеријуме из члана 3. овог правилника, Пореска управа по службеној дужности писмено обавештава о стицању статуса великог пореског обвезника, као и о дану од кога Центар за велике пореске обвезнике у односу на њих почиње да извршава послове из своје надлежности.


Ако велики порески обвезник престане да испуњава критеријуме из члана 3. овог правилника, Пореска управа по службеној дужности писмено обавештава тог обвезника о губитку статуса великог пореског обвезника, као и о дану од кога Центар за велике пореске обвезнике престаје да извршава послове из своје надлежности за тог обвезника.


 


Члан 8.


Велики порески обвезници који су тај статус стекли на основу критеријума из Правилника о критеријумима за одређивање великих пореских обвезника и о врстама пореза за које Центар за велике пореске обвезнике извршава послове из надлежности Пореске управе („Службени гласник РС”, бр. 123/03 и 102/04), задржавају статус великог пореског обвезника ако испуњавају критеријуме из члана 3. овог правилника. 



 


Члан 9.


Даном ступања на снагу овог правилника престаје да важи Правилник о критеријумима за одређивање великих пореских обвезника и о врстама пореза за које Центар за велике пореске обвезнике извршава послове из надлежности Пореске управе („Службени гласник РС”, бр. 123/03 и 102/04).


 


Члан 10.


Овај правилник ступа на снагу осмог дана од дана објављивања у „Службеном гласнику Републике Србије”. 



 


Број 110-00-00354/2010-04


У Београду, 14. јуна 2010. године


Министар,


др 
	Диана Драгутиновић, с.р.