ЗАКОН

о Јавном предузећу 
"Југоимпорт-СДПР"

„Службени
лист СРЈ”, број 46 од 4. 
октобра 1996.

 

 

Члан
1.

Оснива се Јавно
предузеће „Југоимпорт-СДПР”.

 

Члан
2.

Јавно предузеће
„Југоимпорт-СДПР” (у даљем тексту:Југоимпорт-СДПР Ј.П.) обавља делатност,
односно послове од општег интереса у области спољнотрговинског промета
наоружања и војне опреме.

 

Члан
3.

Југоимпорт-СДПР Ј.П.
има својство правног лица.

Скраћени назив фирме
је: „Југоимпорт-СДПР Ј.П.”.

Седиште
Југоимпорта-СДПР Ј.П. је у Београду.

 

Члан
4.

Делатност, односно
послови од општег интереса у области спољнотрговинског промета наоружања и
војне опреме које обавља Југоимпорт-СДПР Ј.П. су:

1) извоз и увоз
наоружања и војне опреме, односно опреме за производњу наоружања и војне
опреме, полупроизвода, склопова, делова, сировина и репродуктивног материјала
који се користе за производњу наоружања и војне опреме;

2) пословно-техничка
сарадња, производна кооперација, прибављање и уступање имовинских права по
основу технологије у области производње наоружања и војне опреме;

3) пројектовање,
изградња и опремање капацитета за производњу наоружања и војне опреме и других
војних објеката у иностранству;

4) заступање страних
фирми, посредовање, ремонт и друге услуге у спољнотрговинском промету наоружања
и војне опреме.

Југоимпорт-СДПР Ј.П.
може да обавља и друге делатности одређене статутом ако њихово обављање не
доводи у питање потпуно и благовремено извршавање делатности, односно послова
из става 1. овог члана.

 

Члан
5.

Југоимпорт-СДПР Ј.П.
послује средствима у државној својини.

 

Члан
6.

На рад и пословање
Југоимпорта-СДПР Ј.П. примењују се одредбе савезног закона којим се уређује
правни положај предузећа, ако овим законом није друкчије уређено и одредбе
савезног закона којим се уређују производња и промет наоружавања и војне
опреме.

 

Члан
7.

Југоимпорт-СДПР Ј.П.
има статут.

Статут садржи
одредбе о:

1) фирми и седишту;

2) делатности;

3) органима
Југоимпорта-СДПР Ј.П. делокругу, одговорности и начину одлучивања органа;

4) деловима
Југоимпорта-СДПР Ј.П. који имају одређена овлашћења у правном промету;

5) заступању
Југоимпорта-СДПР Ј.П.;

6) расподели добити
и сношењу губитака;

7) начину
располагања имовином и коришћења имовине;

8) средствима
резерви;

9) фондовима;

10) планирању;

11) општим актима и
начину њиховог доношења;

12) заштиту животне
средине;

13) статусним
променама и промени облика организовања Југоимпорта-СДПР Ј.П.;

14) поступку измене
статута;

15) другим питањима
од значаја за рад и пословање Југоимпорта-СДПР Ј.П. и за остваривање права,
обавеза и одговорности запослених у Југоимпорту-СДПР Ј.П.

 

Члан
8.

Органи
Југоимпорта-СДПР Ј.П. су управни одбор, директор и надзорни одбор.

 

Члан
9.

Управни одбор има
председника и осам чланова.

Три члана управног
одбора бирају се из реда запослених у Југоимпорту-СДПР Ј.П.

Мандат чланова
управног одбора траје пет година уз могућност поновног именовања, односно
избора.

 

Члан
10.

Управни одбор:

1) доноси статут;

2) утврђује пословну
политику;

3) усваја годишњи
финансијски план;

4) усваја годишњи и
периодичне извештаје о пословању;

5) усваја годишњи
обрачун и периодичне обрачуне;

6) доноси план
развоја и програм рада;

7) одлучује о
расподели добити и сношењу губитака;

8) даје смернице
директору за остваривање пословне политике;

9) одлучује о
статусним променама и промени облика организовања Југоимпорта-СДПР Ј.П.;

10) доноси одлуке о
оснивању представништава у иностранству и нових предузећа;

11) одлучује о
пословној сарадњи и повезивању са другим предузећима;

12) доноси
инвестиционе одлуке;

13) доноси акт о
организацији и систематизацији радних места и друге опште акте утврђене
статутом;

14) доноси пословник
о свом раду;

15) обавља и друге
послове утврђене законом и статутом.

 

Члан
11.

Директор
Југоимпорта-СДПР Ј.П.:

1) заступа
Југоимпорт-СДПР Ј.П.;

2) организује и води
пословање Југоимпорта-СДПР Ј.П.;

3) стара се о
законитости и одговара за законитост рада Југоимпорта-СДПР Ј.П.;

4) предлаже план
развоја и програм рада;

5) извршава одлуке
управног одбора и предузима мере за њихово спровођење;

6) именује и
разрешава раднике са посебним овлашћењима и одговорностима;

7) обавља и друге
послове утврђене законом и статутом.

Мандат директора
Југоимпорта-СДПР Ј.П. траје пет година, уз могућност поновног именовања.

 

Члан
12.

Надзорни одбор има
председника и два члана.

Један члан надзорног
одбора бира се из реда запослених у Југоимпорту-СДПР Ј.П.

Мандат чланова
надзорног одбора траје пет година, уз могућност поновног именовања, односно
избора.

 

Члан
13.

Надзорни одбор:

1) врши надзор над
законитошћу рада директора и управног одбора Југоимпорта-СДПР Ј.П.;

2) прегледа годишњи
обрачун и периодичне обрачуне и утврђује да ли су сачињени у складу са
прописима;

3) утврђује да ли се
пословне књиге и друга документа воде уредно и у складу са прописима;

4) извештава о
годишњим рачуноводственим исказима и извештајима о пословању Југоимпорта-СДПР
Ј.П. који се подносе Савезној влади;

5) даје мишљење о
предлозима за расподелу добити;

6) разматра
извештаје ревизора;

7) доноси пословник
о свом раду;

8) обавља и друге
послове утврђене законом и статутом.

 

Члан
14.

Савезна влада
именује и разрешава председника и чланове управног одбора, директора и
председника и члана надзорног одбора, осим чланова који се бирају из реда
запослених у Југоимпорту-СДПР Ј.П.

 

Члан
15.

Савезна влада даје
сагласност на: статут, план развоја и програм рада, повећање и смањење основног
капитала, прибављање и отуђење непокретности, годишњи, финансијски план,
инвестиционе одлуке утврђене статутом, статусне промене, оснивање нових
предузећа и промену облика организовања Југоимпорта-СДПР Ј.П.

Југоимпорт-СДПР Ј.П.
подноси Савезној влади годишњи извештај о раду и пословању, уз који прилаже
извештај надзорног одбора и годишњи обрачун, до 31. марта текуће године за
претходну годину.

Савезна влада може
захтевати подношење извештаја и о појединим питањима у вези са радом и
пословањем Југоимпорта-СДПР Ј.П.

 

Члан
16.

Југоимпорт-СДПР Ј.П.
се може организовати као акционарско друштво у складу са савезним законом којим
се уређује правни положај предузећа, с тим да удео државног капитала не може
бити мањи од 51%.

 

Члан
17.

Надзор над радом
Југоимпорта-СДПР Ј.П. у обављању делатности, односно послова од општег интереса
утврђених овим законом врши надлежни савезни орган.

У случају поремећаја
у пословању, односно вршењу делатности од општег интереса, надлежни савезни
орган упозориће о томе Југоимпорт-СДПР Ј.П. и утврдиће рок за отклањање тих
поремећаја.

Ако Југоимпорт-СДПР
Ј.П. не отклони поремећаје у пословању, односно обављању делатности од општег
интереса у утврђеном року, Савезна влада може:

1) наложити обављање
делатности, односно извршење послова од општег интереса;

2) обуставити од
извршења акт Југоимпорта-СДПР Ј.П. који је супротан закону и доводи у питање
обављање делатности, односно послова од општег интереса;

3) наложити радно ангажовање
запослених ради уредног и непрекидног обављања делатности, односно послова од
општег интереса;

4) разрешити
директора, односно председника и чланове управног одбора и надзорног одбора;

5) предузети друге
мере утврђене законом којим се утврђују услови и начин обављања делатности,
односно послова од општег интереса.

 

Члан
18.

У Југоимпорту-СДПР
Ј.П. могу се ангажовати професионални официри и професионални подофицири Војске
Југославије.

О ангажовању
професионалних официра и професионалних подофицира Војске Југославије
Југоимпорт-СДПР Ј.П. закључује уговор са надлежним савезним органом.

 

Члан
19.

Југоимпорт-СДПР Ј.П.
преузима послове и имовину, укључујући и имовину представништава и предузећа
које је Савезна дирекција за промет производа са посебном наменом основала у
иностранству, односно у земљи, са билансним стањем на дан ступања на снагу овог
закона, као и запослене и сва права и обавезе Савезне дирекције за промет
производа са посебном наменом.

Савезна дирекција за
промет производа са посебном наменом престаје уписом Југоимпорта-СДПР Ј.П. у
судски регистар.

 

Члан
20.

Савезна влада
именоваће председника и чланове управног одбора, председника и чланове
надзорног одбора и директора Југоимпорта-СДПР Ј.П. у року од 45 дана од дана
ступања на снагу овог закона.

До именовања
председника и чланова управног одбора, надзорног одбора и директора
Југоимпорта-СДПР Ј.П. њихове функције обављаће досадашњи органи Савезне
дирекције за промет производа са посебном наменом.

Управни одбор дужан
је да у року од 45 дана од дана именовања донесе статут и акт о организацији и
систематизацији радних места.

 

Члан
21.

Даном ступања на
снагу овог закона престају да важе Закон о Савезној дирекцији за промет
производа са посебном наменом („Службени лист СФРЈ”, број 11/91) и Закон о престанку
важења Закона о Савезној дирекцији за промет производа са посебном наменом
(„Службени лист СРЈ”, бр. 26/95, 61/95 и 28/96).

 

Члан
22.

Овај закон ступа на
снагу осмог дана од дана објављивања у „Службеном листу СРЈ”.