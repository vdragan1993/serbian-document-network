Редакцијски пречишћен текст
 
 
На основу члана 152. став 7, члана 174. став 4, члана 175. став 
4. и члана 176. став 6, а у вези са чланом 241. и чланом 262. став 1. тачка 1. 
Закона о тржишту капитала („Службени гласник РС”, број 31/2011),
Комисија за хартије од вредности доноси
 
 
ПРАВИЛНИК
о правилима понашања инвестиционог друштва
приликом пружања услуга
"Службени гласник РС", бр. 89 од 25. новембра 2011, 44 
од 1. маја 2012, 46 од 13. маја 2016, 74 од 2. септембра 2016.
 
 
I. ОПШТЕ ОДРЕДБЕ
Члан 1.
(1) Овим правилником се уређују правила пословног понашања инвестиционог 
друштва приликом пружања инвестиционих и додатних услуга, односно обављања 
инвестиционих активности (у даљем тексту: услуге), нарочито у вези са:
1. категоризацијом клијената;
2. информацијама које инвестиционо друштво упућује клијентима и потенцијалним 
клијентима:
– путем маркетиншког материјала,
– o показатељима, приносима и порезима,
– пре закључења уговора, односно пружања услуга;
3. оценом подобности финансијских инструмената, односно услуга које 
инвестиционо друштво пружа клијентима; 
4. уговором који је инвестиционо друштво дужно да закључи са клијентом;
5. обавезама инвестиционог друштва у вези са извршавањем налога клијената;
6. извештавањем клијената 
– о извршеним налозима,
– у вези са управљањем портфолиом за рачун клијента и
– о имовини клијента;
7. чувањем пословне тајне.
(2) Одредбе овог правилника се сходно примењују и на друштва за управљање 
инвестиционим фондовима која обављају инвестиционе услуге у случајевима 
прописаним Законом о тржишту капитала. 
 
Општи појмови
 
Члан 2. 
(1) Изрази који се користе у овом правилнику имају следеће значење: 
1. Комисија је Комисија за хартије од вредности;

2. Закон је Закон о тржишту капитала („Службени 
гласник РС”, број 31/2011); 
3. Централни регистар је Централни регистар, депо 
и клиринг хартија од вредности;
4. Инвестиционо друштво је брокерско-дилерско 
друштво, односно овлашћена банка;
5. Овлашћено инвестиционо друштво је друштво које 
је уговором овлашћено да у својим пословним просторијама прима налоге клијената 
у име и за рачун другог инвестиционог друштва; 
6. Мали клијент је сваки клијент инвестиционог 
друштва који није разврстан у категорију професионалних клијената;
7. Трансакције којима се финансирају хартије од 
вредности су трансакције позајмљивања финансијских инструмената, репо 
уговори или обрнути репо уговори, или друге трансакције које укључују куповину 
хартија од вредности и њихову поновну продају (buy-sell back transakcije) или 
продају хартија од вредности и њихову поновну куповину (sell-buy back 
transakcije); 
8. Трајни медиј је папир или средство које 
омогућава чување података у дигиталном формату (CD, интернет банкарство, 
електронска пошта под одређеним условима и др.) на такав начин да су приступ, 
обрада и потпуност података обезбеђени најмање до рока прописаног релевантним 
прописима.
 
Члан 3. 
(1) Приликом пружања инвестиционих услуга клијентима, инвестиционо друштво је 
дужно да ставља интересе својих клијената испред сопствених интереса и послује 
правично, поштено и професионално, у складу са најбољим интересима клијената 
поштујући начела утврђена одредбама Закона.
 
Члан 4. 
Када инвестиционо друштво, сагласно овом правилнику, пружа информације 
клијентима електронским путем, дужно је да обезбеди да су испуњени следeћи 
услови:
1. клијент је доставио инвестиционом друштву важећу електронску адресу;
2. клијент је одабрао такав начин достављања;
3. клијент је електронским путем обавештен о адреси интернет странице и месту 
где на истој може да приступи релевантним подацима;
4. информације се редовно обнављају;
5. информације су непрекидно доступне. 
 
II. КАТЕГОРИЗАЦИЈА КЛИЈЕНАТА
Члан 5.
(1) Инвестиционо друштво је дужно да, пре пружања услуге, клијентa разврста у 
категорију професионалних или малих клијената. 
(2) Категоризацију из става 1. овог члана, инвестиционо друштво спроводи 
сагласно интерним правилима и процедурама друштва, а на основу информација које 
су му доступне у вези са клијентовим:
1. инвестиционим циљевима;
2. знањем и искуством;
3. финансијском позицијом.
(3) Када утврди да неки клијент више не припада почетно утврђеној категорији 
клијената, инвестиционо друштво је дужно да предузме одговарајуће мере ради 
промене категорије клијента.
(4) Професионални клијенти су дужни да инвестициона друштва чије услуге 
користе, благовремено обавештавају о свим чињеницама које би могле да утичу на 
промену категорије клијента код инвестиционог друштва.
 
Члан 6.
Инвестиционо друштво је дужно да сваког клијента, путем трајног медија, 
обавести о: 
1. категорији клијената у коју је разврстан;
2. нивоу заштите интереса која ће му бити пружена;
3. могућности да затражи разврставање у другу категорију клијената, као и о 
свим променама нивоа заштите које произилазе из такве одлуке.
 
Захтев професионалног клијента 
за промену категорије клијента
Члан 7.
(1) Професионални клијент који сматра да није у стању да правилно процени, 
односно управља ризицима који карактеришу одређену инвестицију, може писаним 
путем да затражи од инвестиционог друштва виши ниво заштите својих интереса у 
односу на све или појединачну услугу, врсту трансакције, односно финансијски 
инструмент.
(2) У случају захтева из става 1. овог члана, инвестиционо друштво и клијент 
су дужни да закључе уговор, односно анекс уговора којим ће бити прецизиране 
услуге, односно трансакције, односно финансијски инструменти у вези са којима 
клијент не жели да буде третиран као професионални клијент. 
 
Захтев за разврставање
у категорију професионалних клијената
Члан 8.
(1) Мали клијент који жели да буде третиран као професионални клијент може 
писаним путем да затражи од инвестиционог друштва нижи ниво заштите својих 
интереса у односу на све или појединачну услугу, врсту трансакције, односно 
финансијски инструмент. 
(2) У случају захтева из става 1. овог члана:
1. инвестиционо друштво је дужно да:
– недвосмислено и писаним путем упозори клијента о смањењу заштите његових 
интереса и губитку права на обештећење из Фонда за заштиту инвеститора,
– процени да ли клијент поседује довољно знања и искуства за самостално 
доношење одлука о улагањима и правилној процени ризика у вези са улагањима, 
– са клијентом или закључи писани уговор, односно анекс уговора којим ће бити 
прецизиране услуге, односно трансакције, односно финансијски инструменти у вези 
са којима клијент жели да буде третиран као професионални клијент или да одбије 
да клијенту призна статус професионалног клијента;
2. клијент је дужан да у посебном документу, који је одвојен од уговора, 
изјави да је свестан последица губитка нивоа заштите.
(3) Процена из става 2. тачке 1. алинеје 2. овог члана подразумева да клијент 
испуњава најмање два од следећих услова: 
1. инвеститор је извршио трансакције на финансијским тржиштима уз просечну 
учесталост од најмање 10 трансакција по кварталу у току последње године и у 
вредности од 50.000 евра квартално;
2. величина портфолиа финансијских инструмената, укључујући и новац, 
инвеститора прелази 500.000 евра у динарској противвредности;
3. инвеститор ради или је радио најмање годину дана у финансијском сектору на 
пословима који захтевају познавање улагања у хартије од вредности.
(4) Финансијским тржиштима из става 3. тачке 1. овог члана се сматрају 
тржишта на којима се тргује финансијским инструментима за које клијент жели 
статус професионалног инвеститора. 
 
III. ИНФОРМАЦИЈЕ КОЈЕ СЕ ДОСТАВЉАЈУ 
КЛИЈЕНТИМА И ПОТЕНЦИЈАЛНИМ КЛИЈЕНТИМА  
Члан 9. 
(1) Све информације, укључујући и маркетиншке, које инвестиционо друштво 
упућује клијентима и потенцијалним клијентима морају бити истините, јасне и да 
не доводе у заблуду, а маркетиншки материјал мора бити јасно означен као такав.

(2) Информације из става 1. овог члана:
1. садрже пословно име и седиште инвестиционог друштва; 
2. морају бити лако разумљиве просечном клијенту групе којој су упућене; 
3. не смеју да наглашавају потенцијалне користи од услуге или финансијског 
инструмента, без истовременог непристрасног упозорења на ризике у вези са њима;
4. не смеју да прикривају, умањују или чине несхватљивим важне појединости, 
наводе или упозорења;
5. не смеју да садрже назив неког надлежног органа на начин који би наводио 
или сугерисао одобравање инструмента или услуге друштва од стране тог органа.

(3) Инвестиционо друштво је дужно да обезбеди да је маркетиншки материјал 
усаглашен са свим другим информацијама које инвестиционо друштво упућује 
клијентима током пружања услуга. 
 
Члан 10.
Упућивање информација којима се пореде услуге, лица која пружају такве услуге 
или финансијски инструменти, је дозвољено само уколико: 
1. је поређење смислено и приказано на непристрасан и уравнотежен начин; 
2. су наведене све кључне чињенице и претпоставке које су коришћене за 
поређење;
3. су наведени извори информација који су коришћени за поређење.
 
Показатељи, приноси и порези
Члан 11.
(1) Упућивање информација које садрже показатеље ранијих резултата 
финансијског инструмента, финансијског индекса или услуге, је дозвољено само 
уколико: 
1. показатељи ранијих резултата финансијског инструмента, финансијског 
индекса или услуге нису најзначајнији елеменат такве комуникације;
2. информације укључују резултате за претходних пет година или за цео период 
у којем је финансијски инструмент био доступан, податке о томе када је почело 
објављивање финансијског индекса, а инвестициона услуга била пружана (у случају 
да инструмент, индекс или услуга постоје краће време). Подаци могу да укључују и 
дужи период, али у свим наведеним случајевима резултат мора бити заснован на 
периоду од 12 месеци; 
3. су јасно назначени референтни период и извор информација; 
4. информације садрже јасно упозорење да ранији резултати нису поуздани 
показатељи будућих резултата;
5. је, у ситуацији када се резултат ослања на податке деноминиране у страној 
валути, валута јасно исказана, заједно са упозорењем да резултат може бити 
другачији услед промена девизног курса;
6. је објављен утицај провизија, накнада или других трошкова, када је 
резултат заснован на бруто принципу.
 
Члан 12.
(1) Информације које инвестиционо друштво упућује, а које укључују или се 
односе на симулиране резултате из ранијег периода, морају бити повезане са 
финансијским инструментом или финансијским индексом.
(2) Информације из става 1. овог члана могу бити упућене само уколико:
1. је симулирани ранији резултат заснован на стварном ранијем резултату 
једног или више финансијских инструмената или финансијских индекса који су 
једнаки као, или из којих су изведени, ти финансијски инструменти;
2. су, за стварни ранији резултат из тачке 1. овог става, задовољени сви 
услови из претходног члана, осим оног који је прописан ставом 1. тачка 4. тог 
члана; 
3. информације садрже јасно упозорење да симулирани ранији резултат није 
поуздан показатељ будућег резултата. 
 
Члан 13.
Инвестиционо друштво које упућује информације о будућем резултату је дужно да 
води рачуна да:
1. се не заснивају нити позивају на симулирани ранији резултат;
2. су засноване на оправданим претпоставкама и чињеницама; 
3. у случају да је резултат заснован на бруто принципу, је исказан утицај 
провизија, накнада или других трошкова; 
4. садрже јасно упозорење да информација о будућем резултату није поуздани 
показатељ будућег резултата. 
 
Члан 14.
Када се информације које се упућују клијентима и потенцијалним клијентима 
односе на посебан порески третман, инвестиционо друштво је дужно да јасно 
истакне да исти зависи од појединачног случаја сваког клијента, као и да постоји 
могућност будућих промена.
 
Информације које се морају пружити
пре закључења уговора, односно пружања услуге
Правила пословања и Правилник о тарифи
Члан 15.
(1) Инвестиционо друштво је дужно да клијентима и потенцијалним клијентима 
омогући увид у правила пословања, правилник о тарифи и њихове измене:
1. у пословним просторијама у којима обавља рад са клијентима;
2. објављивањем на интернет страници друштва.
(2) Инвестиционо друштво је дужно да клијентима омогући увид у измене аката 
из става 1. овог члана у року од седам дана пре почетка примене тих измена.
 
Информације које се посебно пружају малим клијентима 
Члан 16.
(1) Инвестиционо друштво је дужно, да пре закључења уговора, односно пружања 
услуга малом клијенту или потенцијалном малом клијенту путем интернет странице, 
односно трајног медија, пружи информације о: 
1. инвестиционом друштву и услугама које друштво пружа;
2. финансијским инструментима;
3. заштити финансијских инструмената и новчаних средстава клијента;
4. трошковима и накнадама.
(2) Инвестиционо друштво је дужно да клијента и потенцијалног клијента 
благовремено обавести о свакој значајној промени информација наведених у ставу 
1. овог члана.
 
Информације о инвестиционом друштву и његовим услугама
Члан 17.
(1) Информације о инвестиционом друштву и услугама, по правилу, укључују 
следеће: 
1. пословно име и седиште инвестиционог друштва, као и све друге податке који 
обезбеђују ефикасну комуникацију са инвестиционим друштвом;
2. број и датум решења о давању дозволе за рад друштву, као и назив и контакт 
адресу надлежног органа који је издао ту дозволу;
3. могуће начине и језике комуникације између инвестиционог друштва и 
клијента, укључујући и начине давања и пријема налога, као и давања докумената и 
других информација од стране друштва;
4. обим, учесталост и периоде извештавања клијента о услугама које је 
инвестиционо друштво пружило клијенту; 
5. кратак опис начина заштите инструмената, односно средстава, укључујући и 
опште податке о Фонду за заштиту инвеститора чији је инвестиционо друштво члан у 
случају када то друштво држи финансијске инструменте, односно новчана средства 
клијента;
6. кратак опис политике управљања сукобом интереса.
(2) Инвестиционо друштво је дужно да, на захтев клијента, пружи и детаљније 
информације о политици управљања сукобом интереса.
 
Члан 18.
(1) Инвестиционо друштво које клијенту пружа услугу управљања портфолиом, је 
дужно да упозна клијента и са: 
1. начином и учесталошћу вредновања финансијских инструмената у портфолиу 
клијента; 
2. свакој референтној величини са којом ће се принос портфолиа клијента 
поредити;
3. врстама финансијских инструмената који могу бити укључени у портфолио 
клијента и врстама трансакција које се могу са њима извршити, укључујући сва 
ограничења;
4. циљевима управљања портфолиом, степеном ризика који произлази из 
дискреционе одлуке о управљању портфолиом, као и свим ограничењима у вези са тим 
дискреционим одлукама. 
(2) Инвестиционо друштво које клијенту пружа услуге управљања портфолиом је 
дужно да утврди одговарајући начин вредновања и поређења, у смислу значајне 
референтне величине, заснован на инвестиционим циљевима клијента и врстама 
финансијских инструмената који чине портфолио клијента, што ће клијенту 
омогућити процену приноса и ефикасности инвестиционог друштва. 
 
Информације о финансијским инструментима 
Члан 19. 
(1) Информације о финансијским инструментима садрже општи приказ природе и 
ризика карактеристичних за финансијске инструменте. 
(2) Опис ризика из става 1. овог члана, узимајући у обзир појединачну врсту 
финансијског инструмента, по правилу, садржи: 
1. ризике повезане са одређеном врстом финансијског инструмента, укључујући 
појашњење финансијског левериџа и његових ефеката, као и ризика губитка целе 
инвестиције; 
2. волатилност цене финансијског инструмента, као и свако ограничење на 
постојећим тржиштима за такве инструменте; 
3. објашњење да би трансакција таквим инструментом, поред трошкова стицања 
самог инструмента, могла да укључује и додатне финансијске и друге обавезе, 
укључујући и потенцијалне обавезе; 
4. сваки услов који произлази из зајма на основу којег је инструмент купљен 
или сличне обавезе применљиве на поједину врсту инструмента.
(3) Инвестиционо друштво је дужно да, приликом пружања информација о 
финансијском инструменту: 
1. који је предмет јавне понуде која је у току и за који је издат проспект – 
клијента и потенцијалног клијента упозна са начином на који је проспект 
доступан; 
2. који укључује јемство трећег лица – клијенту и потенцијалном клијенту 
пружи довољно појединости о јемцу и јемству на основу којих он може донети 
коректну процену јемства; 
3. који се састоји од два или више различитих инструмената или услуга и за 
који је очигледно да ће ризик везан за тај инструмент бити већи од ризика 
везаних за сваку појединачну компоненту тог инструмента – клијенту и 
потенцијалном клијенту пружи одговарајући опис појединачних компоненти таквог 
инструмента и начин на који међусобни утицај повећава ризик. 
 
Информације у вези са заштитом финансијских инструмената 
и новчаних средстава клијента 
Члан 20. 
(1) Инвестиционо друштво, које је овлашћено да држи финансијске инструменте 
или новчана средства клијента, је дужно да пружи, по правилу, следеће 
информације: 
1. да се новчана средства или финансијски инструменти могу држати код трећег 
лица у име инвестиционог друштва и о обавезама инвестиционог друштва у вези са 
поступањем или пропустима трећег лица, као и о последицама по клијента у случају 
несолвентности трећег лица;
2. када треће лице води финансијске инструменте на збирном рачуну као и 
упозорење о ризицима који из тога произлазе;
3. обавештење у случају када рачуни који садрже финансијске инструменте или 
новчана средства клијента или потенцијалног клијента, јесу или ће бити у 
надлежности законодавства друге државе (или држава које нису чланице Европске 
уније), те назначити да се права клијента или потенцијалног клијента у вези са 
наведеним финансијским инструментима или средствима могу сходно томе 
разликовати; 
4. обавештење о постојању и условима евентуалног заложног права које друштво 
има или би могло да има на финансијским инструментима или средствима клијента;
5. пре закључивања трансакција којима се финансирају хартије од вредности, а 
које се односе на финансијске инструменте које инвестиционо друштво држи за 
рачун малог клијента или пре него што се на други начин користе такви 
финансијски инструменти, инвестиционо друштво је дужно да благовремено, пре 
коришћења наведених инструмената, малом клијенту писаним путем достави јасне, 
потпуне и тачне податке о обавезама и одговорностима инвестиционог друштва у 
погледу коришћења наведених финансијских инструмената, укључујући услове за 
њихово враћање клијенту као и о ризицима које они укључују. 
(2) Инвестиционо друштво је дужно да, пре пружања услуге, клијенту који се 
сматра професионалним клијентом, пружи информације прописане ставом 1. тач. 4. и 
5. овог члана.
 
Подаци о трошковима и накнадама 
Члан 21. 
(1) Информације о трошковима и накнадама укључују:
1. укупну цену коју је клијент дужан да плати у вези са финансијским 
инструментом или услугом, укључујући све повезане провизије, накнаде и друге 
трошкове, као и сва плаћања путем инвестиционог друштва; 
2. основ за израчунавање цене, у случајевима када укупну цену није могуће 
навести; 
3. упозорење о валути и релевантном девизном курсу и трошковима, у 
случајевима када било који део укупне цене из тачке 1. овог става мора бити 
плаћен или представља износ у страној валути; 
4. обавештење да постоји могућност других трошкова, што укључује порезе или 
друга плаћања, повезане са трансакцијом у вези са финансијским инструментом или 
услугом, који могу настати за клијента, а који нису плативи путем инвестиционог 
друштва или нису наметнути од стране инвестиционог друштва; 
5. начине плаћања;
(2) У случајевима из става 1. тач. 1. и 2. овог члана, провизија, односно 
накнада коју друштво наплаћује мора бити посебно наведена за сваки случај.
 
IV. ОЦЕНА ПОДОБНОСТИ УСЛУГА, 
ОДНОСНО ФИНАНСИЈСКИХ ИНСТРУМЕНАТА
Прикупљање информација при пружању услуга 
инвестиционог саветовања или управљања портфолиом 
Члан 22.
(1) Пре почетка и током пружања услуга инвестиционог саветовања и управљања 
портфолиом, инвестиционо друштво је дужно да од клијента или потенцијалног 
клијента захтева информације на основу којих би могло да им препоручи за њих 
одговарајући трансакцију или финансијски инструмент.
(2) Информације из става 1. овог члана клијент, односно потенцијални клијент 
доставља у писаном облику и односе се на: 
1. њихове инвестиционе циљеве;
2. њихово знање и искуство на подручју инвестирања у одређене врсте 
финансијских инструмената или услуга, односно знање и искуство који су потребни 
за разумевање ризика повезаних са трансакцијом или управљањем њиховим 
портфолиом; 
3. њихову финансијску ситуацију, односно способност да поднесу ризике 
инвестирања који произлазе из трансакције која је у складу с њиховим 
инвестиционим циљевима.
(3) Инвестиционо друштво се може ослонити на информације добијене од клијента 
или потенцијалног клијента, осим уколико има сазнања или би морало да има 
сазнања да су информације застареле, нетачне или непотпуне. 
(4) Уколико не прикупи довољно информација, инвестиционо друштво је дужно да 
на трајном медију упозори клијента да не може да му пружи услугу инвестиционог 
саветовања или управљања портфолиом. 
(5) Упозорење из става 4. овог члана, инвестиционо друштво може доставити у 
стандардизованој форми.
 
Члан 23.
За утврђивање инвестиционих циљева клијента и потенцијалног клијента, 
инвестиционо друштво може од њих тражити информације које се односе на:
1. жељено трајање улагања;
2. спремност на преузимање ризика; 
3. профил ризика за клијента, односно потенцијалног клијента и 
4. сврху улагања. 
 
Члан 24.
(1) Профил који инвестиционо друштво саставља о знању и искуству клијента или 
потенцијалног клијента мора да садржи:
1. врсту услуга, трансакција и финансијских инструмената који су познати 
клијенту, односно потенцијалном клијенту; 
2. природу, обим и учесталост трансакција клијента, односно потенцијалног 
клијента с финансијским инструментима и период у којем су оне извршене; 
3. звање и тренутно занимање или релевантну претходну професију клијента или 
потенцијалног клијента. 
 
Члан 25.
(1) За утврђивање способности клијента да финансијски поднесе ризике 
инвестирања, инвестиционо друштво може од клијента или потенцијалног клијента 
тражити информације које се односе на:
1. извор и висину његових редовних прихода; 
2. његову имовину, укључујући информације о ликвидним средствима, улагањима, 
некретнинама; 
3. његовим редовним финансијским обавезама. 
 
Прикупљање информација при пружању 
других инвестиционих услуга
Члан 26.
(1) Пре почетка и током пружања других услуга, осим услуга инвестиционог 
саветовања и управљања портфолиом, инвестиционо друштво је дужно да од клијента 
или потенцијалног клијента захтева информације о његовом знању и искуству у 
инвестиционој области која је од значаја за финансијски инструмент или услугу 
која се нуди или коју клијент сам тражи. 
(2) Инвестиционо друштво се може ослонити на информације добијене од клијента 
или потенцијалног клијента, у писаном облику, осим када му је познато или би му 
морало бити познато да су информације застареле, нетачне или непотпуне. 
(3) Инвестиционо друштво је дужно да упозори клијента или потенцијалног 
клијента да:
1. не може да утврди да ли су одређени финансијски инструмент или услуга 
одговарајући за њега, услед одлуке клијента да не пружи информације или да не 
пружи довољно информација из става 1. овог члана; 
2. финансијски инструмент или услуга нису подобни за њега, уколико то оцени 
на основу добијених информација.
(4) Упозорење из става 3. овог члана, инвестиционо друштво може доставити у 
стандардизованој форми.
 
Члан 27.
(1) Инвестиционо друштво које клијентима пружа само услуге пријема и преноса 
налога, односно извршења налога за рачун клијента, није дужно да од клијента 
тражи достављање информација као у случају пружању других услуга, уколико су 
испуњени следећи услови:
1. услуга је пружена на иницијативу клијента;
2. услуга се односи на:
– акције које су укључене у трговање на регулисаном тржишту, односно МТП или 
на еквивалентном тржишту трећих земаља, 
– инструменте тржишта новца, обвезнице и друге форме секјуритизованог дуга, 
искључујући обвезнице и инструменте секјуритизованог дуга који садрже изведени 
финансијски инструмент, 
– јединице институција колективног инвестирања и 
– остале сличне финансијске инструменте;
3. клијент је јасно упозорен да инвестиционо друштво нема обавезу да 
процењује подобност пруженог или понуђеног финансијског инструмента или услуге;

4. инвестиционо друштво испуњава законске обавезе у погледу спречавања сукоба 
интереса између инвестиционог друштва и његових клијената.
(2) Упозорење из става 1. тачка 3. овог члана се може дати у стандардизованој 
форми.
 
Посебне одредбе у вези са професионалним клијентима
Члан 28.
(1) Приликом пружања услуга професионалном клијенту, инвестиционо друштво 
може сматрати да тај клијент:
1. има довољно знања и искуства на подручју инвестирања у одређене врсте 
финансијских инструмената или услуга, односно знања и искуства потребних за 
разумевање ризика повезаних са трансакцијом или управљањем његовим портфолиом, 
односно оним услугама, трансакцијама, врстама трансакција или инструментима за 
које је разврстан као професионални клијент;
2. може, у оквиру услуге инвестиционог саветовања које му пружа инвестиционо 
друштво, финансијски поднети све ризике инвестирања сагласно својим 
инвестиционим циљевима. 
 
V. УГОВОР СА КЛИЈЕНТОМ 
Члан 29.
(1) Инвестиционо друштво је дужно да са клијентом закључи писани уговор који 
садржи: 
1. права и обавезе уговорних страна, при чему иста могу бити утврђена 
позивањем на друга документа која су доступна клијенту;
2. остале услове под којима инвестиционо друштво пружа услуге клијенту;
3. изјаву клијента да је упознат са садржајем правила пословања и правилником 
о тарифи инвестиционог друштва пре закључења уговора.
(2) Када овлашћено инвестиционо друштво прима налоге клијената, уговорне 
стране су клијент и инвестиционо друштво. 
 
Члан 30.
(1) Инвестиционо друштво нема обавезу закључивања уговора са следећим 
професионалним клијентима, уколико за њих обавља услуге пријема и преноса 
налога, односно извршења налога, односно додатних услуга повезаних са њима: 
1. лица која за пословање на финансијском тржишту подлежу обавези одобрења, 
односно надзора од стране надлежног органа, као што су: кредитне институције, 
инвестициона друштва, друге финансијске институције чије пословање је одобрио 
или надзире одговарајући надзорни орган, друштва за осигурање, институције 
колективног инвестирања и њихова друштва за управљање, пензијски фондови и 
њихова друштва за управљање, дилери продуктних берзи, као и остала лица која 
надзире надлежни орган;
2. Република, аутономне покрајине и јединице локалне самоуправе, као и друге 
државе или национална и регионална тела, Народна банка Србије и централне банке 
других држава, међународне и наднационалне институције, као што су Међународни 
монетарни фонд, Европска централна банка, Европска инвестициона банка и остале 
сличне међународне организације.
(2) За клијенте из става 1. овог члана, инвестиционо друштво није обавезно да 
примењује одредбе овог правилника којим се детаљније регулишу обавезе друштва 
прописане чл. 164, 165, 169. и 176. Закона.
 
Члан 31.
(1) На основу уговора са клијентом, инвестиционо друштво је дужно да код 
Централног регистра отвори рачун финансијских инструмената за клијента, директно 
или посредством другог члана Централног регистра.
(2) Изузетно од става 1. овог члана, рачун финансијских инструмената за лица 
за која уговор са клијентом није обавезан, инвестиционо друштво отвара на основу 
налога тих лица у складу са правилима Централног регистра.
 
Уговор о управљању портфолиом
Члан 32.
(1) Уговор о управљању портфолиом који инвестиционо друштво закључује са 
клијентом, нарочито, садржи: 
1. овлашћење клијента да инвестиционо друштво може да:
– за рачун клијента управља, односно купује и продаје финансијске инструменте 
без његове сагласности,
– наплаћује накнаде и провизије за пружање услуга управљања портфолиом;
2. износ новчаних средстава, односно врста и количина финансијских 
инструмената које клијент ставља на располагање друштву;
3. опис инвестиционе политике коју ће инвестиционо друштво спроводити који 
садржи:
– врсту финансијских инструмената који ће се купoвати из средстава клијента и 
карактеристике издавалаца тих инструмената, 
– највећи дозвољени износ улагања у финансијске инструменте једног издаваоца 
и са њим повезаних лица, 
– друге околности значајне за одређивање степена ризика улагања;
4. друга ограничења дискреционих права датих инвестиционом друштву;
5. износ накнада и провизија и основица за обрачун и наплату истих;
6. право клијента да у сваком тренутку раскине уговор под условом да су 
испуњене преостале обавезе клијента и инвестиционог друштва.
(2) Друштво за управљање које клијенту пружа услугу управљања портфолиом не 
сме средства клијената улагати у инвестиционе јединице, односно акције 
инвестиционих фондова којим управља.
 
Уговор о покровитељству
Члан 33.
(1) Уговор о покровитељству који инвестиционо друштво закључује са клијентом, 
нарочито, садржи:
1. обавезу покровитеља да откупи целу емисију или само део непродатих 
финансијских инструмената до истека рока за упис и уплату;
2. одговорност уговорних страна у вези са издавањем финансијских инструмената 
и емисиону цену, односно каматну стопу;
3. потенцијалну обавезу издаваоца да у одређеном периоду након отпочињања 
примарне продаје не врши издавање или продају финансијских инструмената исте 
врсте;
4. одредбе о накнадама, провизијама и условима плаћања услуге покровитељства.
(2) Кад у организовању издавања финансијских инструмената са обавезом откупа 
учествује, на страни покровитеља, више инвестиционих друштава, ова друштва су 
дужна да закључе посебан уговор којим уређују међусобна права и обавезе и 
утврђују једно инвестиционо друштво као главног организатора дистрибуције, који 
потписује уговор са издаваоцем.
 
Уговор о позајмљивању
Члан 34.
(1) Инвестиционо друштво може позајмљивати, другом клијенту, другом 
инвестиционом друштву или кредитној институцији члану Централног регистра 
финансијске инструменте:
1. чији је законити ималац то друштво; 
2. чији је законити ималац клијент са којим друштво има закључен уговор о:
– вођењу рачуна финансијских инструмената, под условом да са тим клијентом 
закључи уговор о позајмљивању или да га је клијент овластио на то писаним 
овлашћењем,
– управљању којим је уговорена и могућност позајмљивања финансијских 
инструмената клијента;
(2) Инвестиционо друштво може позајмљивати финансијске инструменте од 
клијента за свој рачун уколико су испуњени услови из става 1. тачка 2. овог 
члана.
(3) Инвестиционо друштво може за рачун клијента посредовати у закључењу 
уговора о позајмљивању финансијских инструмената. 
(4) Финансијски инструменти на којима је конституисано право залоге, односно 
чији је промет ограничен, не могу бити предмет уговора о зајму.
 
Члан 35.
(1) Уговор o позајмљивању, односно овлашћење за позајмљивање, нарочито, 
садржи: 
1. међусобна права и обавезе уговорних страна; 
2. CFI код и ISIN број или другу међународно признату ознаку и количину 
финансијских инструмената који се могу позајмљивати, односно који се позајмљују;
3. трајање уговора, а које не може бити дуже од годину дана;
4. време на које се финансијски инструменти клијента могу давати на зајам, 
односно време на које се они позајмљују;
5. овлашћење које клијент даје инвестиционом друштву да изврши пренос 
финансијских инструмената на које се уговор односи;
6. одредбе о накнадама, провизијама и условима плаћања.
(2) Инвестиционо друштво је дужно да најкасније наредног радног дана од дана 
преноса финансијских инструмената са рачуна клијента обавести тог клијента о 
датуму преноса, количини пренетих инструмената и времену на које су инструменти 
позајмљени. 
 
Члан 36
(1) Испуњење обавеза зајмопримца мора бити обезбеђено.
(2) Уколико је потраживање из става 1. овог члана 
обезбеђено залогом на финансијским инструментима, а зајмопримац не измири о 
доспелости своју обавезу насталу из уговора о позајмљивању, зајмодавац може 
одредити вредност свог потраживања у односу на вредност позајмљених финансијских 
инструмената коју су они имали на дан закључења тог уговора или на дан испуњења 
обавезе зајмопримца и продати заложене финансијске инструменте у складу са 
прописима којима се уређују облигациони односи.
*Службени гласник РС, број 74/2016
 
VI. ИЗВРШАВАЊЕ НАЛОГА КЛИЈЕНАТА
 
Пријем налога клијената
Место пријема налога клијената
Члан 37.
(1) Инвестиционо друштво може да прима налоге клијената у: 
1. седишту;
2. организационом делу;
3. филијали;
4. пословним просторијама овлашћеног инвестиционог друштва.
(2) Налог клијента се сматра примљеним када је примљен у седишту 
инвестиционог друштва или његовој филијали, односно организационом делу који 
имају дозволу за извршење налога. 
 
Уговор са овлашћеним инвестиционим друштвом 
 
Члан 38.
(1) Закључивање уговора између инвестиционог друштва и овлашћеног 
инвестиционог друштва је могуће једино уколико то:
1. не условљава наплату накнада или других трошкова од клијента у износу који 
је виши од накнада које би клијент платио да је инвестиционо друштво пружило 
услуге;
2. не може узроковати непотребне пословне ризике инвестиционом друштву;
3. не може значајно угрозити квалитет унутрашње контроле;
4. омогућава надзор Комисији.
(2) Уговором из става 1. овог члана је неопходно уредити: 
1. рок и начин на који се преноси налог клијента инвестиционом друштву;
2. да је овлашћено инвестиционо друштво:
– дужно да клијенту пружи упозорење у погледу рока и пријема налога прописано 
чланом 41. овог правилника,
– одговорно за потпуност и тачност прослеђених података,
– дужно да чува, као пословну тајну, податке о клијенту инвестиционог друштва 
и његовим налозима;
3. да инвестиционо друштво којем се преноси налог:
– нема обавезу да испитује тачност и потпуност података примљених од 
овлашћеног инвестиционог друштва,
– користи информације о клијенту,
– сноси одговорност за извршење трансакције на основу налога;
4. поступање у случају приговора и рекламација потенцијалних и постојећих 
клијената.
 
Члан 39.
У случају инвестиционог друштва које прослеђује налоге на извршење другом 
инвестиционом друштву сходно се примењују одредбе члана 38. овог правилника.
 
Начин пријема налога клијената
Члан 40.
(1) Инвестиционо друштво може да прима налоге клијената дате:
1. непосредно;
2. телефоном, телефаксом или електронским путем, уколико је то предвиђено 
уговором са клијентом. 
(2) У случају пријема налога на начин из става 1. тачка 2. овог члана, 
инвестиционо друштво је дужно да примењује одговарајуће механизме заштите, као 
што су уређаји за снимање, ради обезбеђивања тачности и поузданости налога у 
евиденцији инвестиционог друштва. 
 
Члан 41.
(1) Када филијала која нема статус правног лица или организациони део 
инвестиционог друштва, који немају дозволу за извршење налога, приме налог 
клијента, дужни су да клијента упозоре: 
1. да немају дозволу за извршење налога;
2. на рок у којем ће налог стићи у инвестиционо друштво;
3. да се налог сматра примљеним по пријему у инвестиционо друштво.
(2) Обавеза упозорења клијента из става 1. овог члана сходно се примењује и 
на инвестиционо друштво које има само дозволу за пријем и пренос налога и које 
прослеђује налоге клијената на извршење другом инвестиционом друштву.
 
Евиденција примљених налога
Члан 42.
(1) Инвестиционо друштво је дужно да води књигу налога у коју се, одмах по 
пријему, уписују налози, укључујући и налоге који се преносе на извршење другом 
инвестиционом друштву, измене и опозиви налога. 
(2) Инвестиционо друштво је дужно да књигу налога води у електронском облику, 
на начин који спречава накнадну измену унетих података.
 
Члан 43.
(1) Књига налога инвестиционог друштва, нарочито, садржи следеће податке:
1. име и презиме/пословно име или друга ознака клијента;
2. име и презиме/пословно име или ознака лица која заступају клијента;
3. редни број налога;
4. датум и тачно време пријема налога, измене и опозива налога;
5. идентификациону ознаку финансијског инструмента;
6. цену финансијског инструмента и ознаку валуте у којој је изражена цена;
7. количину финансијског инструмента;
8. куповну, односно продајну ознаку;
9. природу налога уколико се не ради о продајном или куповном налогу;
10. врсту налога;
11. статус налога;
12. све остале појединости, услови и упутства у вези са извршењем налога.
(2) Када инвестиционо друштво преноси налоге на извршење другом инвестиционом 
друштву, књига налога садржи и:
1. име и презиме/пословно име или другу ознаку клијента;
2. пословно име или другу ознаку инвестиционог друштва којем је налог пренет;
3. датум и тачно време преноса налога, односно измене налога;
4. услове преноса налога.
 
Потврда о прихватању, 
односно одбијању извршења налога клијента
Члан 44.
Инвестиционо друштво је дужно да клијенту одмах, а најкасније следећег радног 
дана од дана пријема налога, путем трајног медија, достави обавештење о: 
1. времену и месту пријема налога, измене или опозива налога;
2. прихватању или одбијању извршења налога, уз навођење разлога одбијања 
извршења.
 
Разлози за одбијање извршења налога клијента
Члан 45.
(1) Инвестиционо друштво је дужно да одбије извршење налога за куповину, 
односно продају и да о томе, без одлагања, обавести Комисију, уколико има 
разлога за основану сумњу да би извршењем таквог налога:
1. биле прекршене одредбе Закона или закона којим се уређује спречавање прања 
новца и финансирање тероризма;
2. било учињено дело кажњиво по закону као кривично дело, привредни преступ 
или прекршај.
(2) Приликом утврђивања околности из става 1. овог члана, инвестиционо 
друштво може користити сопствене информације, односно информације које добије од 
својих клијената или потенцијалних клијената, осим уколико има сазнања или би 
требало да има сазнања да су такве информације очигледно застареле, нетачне или 
непотпуне.
 
Члан 46.
(1) Инвестиционо друштво може одбити извршење:
1. налога за куповину, уколико утврди да на новчаном рачуну клијента нема 
довољно средстава потребних за измирење обавеза насталих по основу извршења тог 
налога;
2. налога за продају, уколико утврди да клијент на рачуну финансијских 
инструмената нема довољно инструмената потребних за измирење обавеза насталих по 
основу извршења налога.
(2) Инвестиционо друштво није дужно да одбије извршење налога, уколико се 
налог клијента може извршити:
1. од реализованих, а несалдираних трансакција;
2. давањем зајма клијенту од стране инвестиционог друштва, а на основу 
важећих прописа;
3. позајмљивањем финансијских инструмената у складу са правилима која уређују 
позајмљивање финансијских инструмената.
 
Најповољније извршење налога
Члан 47.
(1) Инвестиционо друштво, које пружа услуге извршења налога за рачун 
клијента, је дужно да установи мере и системе за брзо, поштено и ефикасно 
извршење налога клијената у односу на налоге осталих клијената или тог 
инвестиционог друштва.
(2) За извршење налога у складу са ставом 1. овог члана, инвестиционо друштво 
је дужно да:
1. информације из налога који треба да буде извршен за рачун клијента одмах и 
тачно унесе у књигу налога;
2. одмах извршава сличне налоге клијента у складу са временом када је примило 
налоге, осим уколико услови који преовлађују на тржишту или карактеристике 
налога то онемогућавају или интереси клијента налажу другачије поступање;
3. одмах и тачно разврстава налоге извршене за рачун клијента;
4. предузме све неопходне активности потребне ради обезбеђења да сви 
финансијски инструменти или новчана средства клијента примљена приликом 
салдирања обавеза по основу извршеног налога, буду благовремено и уредно 
пребачени на рачун одговарајућег клијента; 
5. обавести клијента о свим значајним потешкоћама у вези са извршењем налога, 
одмах по сазнању истих.
 
Фактори релевантни за извршење налога 
под најповољнијим условима 
Члан 48.
(1) Инвестиционо друштво је дужно да, приликом извршења налога клијента, 
предузме све активности потребне за постизање најповољнијег исхода за клијента, 
а узимајући у обзир:
1. цену финансијског инструмента;
2. трошкове, брзину и могућност извршења; 
3. трошкове, брзину и вероватноћу салдирања; 
4. величину, врсту и природу налога и
5. све друге околности релевантне за извршење налога.
(2) Када инвестиционо друштво прими налог клијента са посебним упутствима за 
његово извршење, друштво је дужно да став 1. овог члана поштује у мери у којој 
ће у потпуности бити испоштована упутства клијента, а малог клијента и да 
упозори да ће налог бити извршен сагласно упутствима клијента, а не у складу са 
политикама друштва у вези са извршењем налога под најповољнијим условима. 
 
Члан 49.
(1) Инвестиционо друштво је дужно да, приликом утврђивања значаја фактора 
релевантних за извршење налога клијента, узме у обзир следеће критеријуме: 
1. карактеристике клијента, укључујући и његово разврставање на 
професионалног и малог клијента;
2. карактеристике налога клијента; 
3. карактеристике финансијског инструмента на који се налог односи; 
4. карактеристике места трговања на којима се налог може извршити. 
(2) У поступку процене места трговања на којима би налог клијента могао бити 
извршен на начин да се постигне најповољнији исход, инвестиционо друштво је 
дужно да узме у обзир своје провизије и накнаде извршења налога на сваком од тих 
могућих места трговања. 
(3) Инвестиционо друштво не сме утврђивати и наплаћивати своје провизије и 
накнаде на начин који би довео до неоправдане неједнакости између места трговања 
на којима се налог може извршити. 
 
Извршење налога малог клијента 
Члан 50.
Постизање најповољнијег исхода за малог клијента, инвестиционо друштво 
утврђује у односу на укупне трошкове трансакције, који обухватају:
1. цену финансијског инструмента;
2. све трошкове директно повезане са извршењем налога које сноси клијент, 
који укључују провизије, односно накнаде:
– места трговања,
– за клиринг и салдирање трансакције, 
– инвестиционог друштва,
– које се плаћају трећим лицима која су укључена у извршење налога.
 
Постизање најповољнијег исхода
приликом пружања услуга пријема и преноса налога 
Члан 51.
(1) Инвестиционо друштво је дужно да поступа у најбољем интересу клијената и 
када налоге даје на извршење другом инвестиционом друштву.
(2) Инвестиционо друштво је, ради испуњења обавезе из става 1. овог члана, 
дужно да предузима мере којима:
1. обезбеђује постизање најбољег могућег ефекта за клијента водећи рачуна о 
факторима релевантним за извршење налога и критеријумима на основу којих се 
одређује значај тих фактора;
2. обезбеђује поштовање приоритета упутства клијента у односу на политику 
друштва у вези са извршењем налога под најповољнијим условима.
 
Политике извршења налога под најповољнијим условима
Члан 52.
(1) Инвестиционо друштво је дужно да установи и спроводи ефикасне системе, а 
нарочито политике којима се, приликом извршења налога клијента, омогућује 
постизање најповољнијег исхода за клијента.
(2) Политике извршење налога морају да садрже:
1. информације о значају који инвестиционо друштво придаје факторима 
релевантним за извршење налога, а у складу са критеријима прописаним овим 
правилником, односно поступком и начином на који друштво утврђује значај тих 
фактора;
2. информације о различитим местима на којима инвестиционо друштво извршава 
налоге клијената и факторима који утичу на избор одговарајућег места за извршење 
налога и то за сваку класу финансијског инструмента;
3. упозорење да свако посебно упутство клијента, с обзиром на факторе који су 
обухваћени тим упутством, може онемогућити инвестиционо друштво да, када 
извршава налог тог клијента, предузме кораке које је прописало у политици 
извршавања налога у сврху постизања најповољнијег исхода за клијента. 
 
Члан 53. 
(1) Инвестиционо друштво је дужно да, пре извршења налога:
1. упозна клијента са политикама извршења налога, при чему малом клијенту те 
политике мора да пружи и на трајном медију;
2. упозори клијента на могућности, предвиђене политикама за извршење налога, 
да налози могу бити извршени ван регулисаног тржишта, односно МТП; 
3. од клијента добије писане сагласности на политике извршења налога, односно 
могућности из става 1. тачка 2., при чему такве сагласности могу бити и саставни 
део уговора са клијентом. 
(2) Клијент може сагласност у вези са извршењем налога ван регулисаног 
тржишта, односно МТП дати за све или за сваку појединачну трансакцију.
 
Члан 54.
Инвестиционо друштво је дужно да:
1. прати ефикасност политика извршавања налога како би на време 
идентификовало и отклонило недостатке;
2. редовно, а најмање једанпут годишње, процењује да ли се на местима 
извршења налога, наведеним у политикама извршења налога, постижу најбољи могући 
ефекти за клијенте и да ли је потребно извршити измене у постојећим политикама;
3. обавештава клијенте о свим значајним променама у вези са начином или 
политикама извршења налога;
4. клијентима, на њихов захтев, докаже да је њихове налоге извршило у складу 
са политикама друштва о извршењу налога.
 
Извршење налога клијента са лимитом 
Члан 55.
(1) Када се налог клијента са лимитом за куповину или продају финансијских 
инструмената који су укључени у трговање на регулисаном тржишту, односно МТП не 
може одмах извршити, имајући у виду тренутно преовлађујуће услове на тржишту, 
инвестиционо друштво је дужно да предузме мере за извршење налога у најкраћем 
року, осим уколико од клијента није добило другачија упутства у вези са 
извршењем налога.
(2) Под мерама из става 1. овог члана се подразумева да је инвестиционо 
друштво одмах по прихватању извршења налога, исти објавило на начин да је налог 
постао лако доступан осталим учесницима на тржишту, а што подразумева:
1. прослеђивање налога са лимитом на регулисано тржиште, односно МТП који има 
систем трговања који се заснива на књизи налога; 
2. објављивање налога одмах, а извршење чим то тржишни услови дозволе, што 
претпоставља предузимање мерa
– неопходних за обезбеђивање поузданости информација које се објављују и 
њихов сталан надзор како би се, одмах након што се уоче, кориговале евентуалне 
грешке,
– које олакшају консолидацију информација са истоветним информацијама из 
других извора, 
– које омогућавају доступност информација јавности под једнаким условима на 
комерцијалној основи уз прихватљив трошак.
(3) Инвестиционо друштво нема обавезу објављивања налога са лимитом, када 
налог прелази уобичајену величину тржишта утврђену правилима регулисаног 
тржишта, односно МТП. 
 
Придруживање и разврставање налога
Члан 56.
(1) Инвестиционо друштво може прихваћени налог клијента или дилерски налог да 
изврши придруживањем другом прихваћеном налогу клијента, само уколико:
1. инвестиционо друштво има ефикасне политике за разврставање налога, којима 
се довољно прецизно уређују коректно придруживање и разврставање налога, што 
посебно укључује:
– начин на који количина и цена наведене у налогу утичу на разврставање и
– начин поступања са делимично извршеним налозима;
2. је мало вероватно да ће придруживање налога штетити интересима било којег 
клијента чији се налог придружује; 
3. инвестиционо друштво упозори сваког клијента, чији се налози придружују, 
да би придруживање налога могло штетити интересима клијента у односу на 
појединачни налог.
(2) Када се збирни налог, настао придруживањем једног или више прихваћених 
налога клијената, делимично изврши, инвестиционо друштво је дужно да односне 
трансакције разврста у складу са својим политикама за разврставање налога. 
 
Придруживање и разврставање дилерских налога
Члан 57.
(1) Инвестиционо друштво које дилерски налог придружује једном или више 
прихваћених налога клијента:
1. не сме разврстати налоге на начин који би штетио клијенту;
2. је дужно да, у случају делимичног извршења придруженог налога, разврста 
дилерске налоге на начин да клијент има предност у односу на инвестиционо 
друштво;
3. је дужно да, својим политикама за разврставање налога онемогући поновна 
разврставања дилерских налога које су извршене у комбинацији с прихваћеним 
налозима клијента на начин који је штетан за клијента. 
(2) Изузетно од става 1. тачка 2. овог члана, инвестиционо друштво може 
пропорционално разврстати дилерски налог, а сагласно својим политикама за 
разврставање налога, само уколико може да докаже да без комбинације дилерског 
налога са прихваћеним налогом клијента:
1. не би било могуће извршити прихваћени налог клијента по тако повољним 
условима;
2. уопште не би било могуће извршити налог клијента.
 
Евиденција о извршеним трансакцијама
Члан 58.
(1) Инвестиционо друштво је дужно да, у књизи налога, евидентира извршење 
налога након што изврши налог, односно након добијања потврде о обављеној 
трансакцији, у случају када инвестиционо друштво преноси налоге на извршење 
другом инвестиционом друштву.
(2) Евиденција из става 1. овог члана мора да садржи:
1. име и презиме/пословно име или другу ознаку клијента;
2. датум, време и место трговања;
3. идентификациону ознаку финансијског инструмента;
4. количину финансијских инструмената;
5. појединачну и укупну цену и ознаку валуте у којој је изражена цена; 
6. куповну, односно продајну ознака;
7. природу трансакције, уколико се не ради о продајној или куповној 
трансакцији; 
8. овлашћено лице које је обавило трансакцију или које је одговорно за њено 
извршење.
 
VII. ИЗВЕШТАВАЊЕ КЛИЈЕНАТА
Извештавање клијената у вези са извршењем налога 
Члан 59. 
(1) Инвестиционо друштво је дужно да, након извршења налога за рачун 
клијента, осим услуга управљања портфолиом, путем трајног медија:
1. клијенту одмах достави битне информације које се односе на извршење 
налога; 
2. малом клијенту пошаље потврду о извршењу налога, што је могуће пре, а 
најкасније:
– првог радног дана по извршењу,
– првог радног дана након пријема потврде, у случају када је инвестиционо 
друштво потврду о извршењу примило од трећег лица.
(2) Када се налог малог клијента који се односи на куповину, односно продају 
инвестиционих јединица извршава периодично, инвестиционо друштво је дужно да 
клијенту пошаље потврду о извршењу налога, што је могуће пре, а најкасније првог 
радног дана по извршењу налога.
(3) Клијент се не може одрећи права да буде обавештен о извршењу налога, али 
може наложити слање обавештења другом лицу које он овласти.
 
Члан 60.
(1) Потврда о извршењу налога, по правилу, садржи:
1. пословно име и седиште инвестиционог друштва;
2. име и презиме/пословно име или другу ознаку клијента; 
3. дан, време и место трговања;
4. идентификациону ознаку финансијског инструмента;
5. количину финансијских инструмената; 
6. појединачну и укупну цену и ознаку валуте у којој је изражена цена;
7. куповну, односно продајну ознаку;
8. природу налога, уколико се не ради о куповном или продајном налогу; 
9. врсту налога; 
10. укупни износ обрачунатих провизија и накнада специфицираних по ставкама;

11. обавезе клијента у вези са измирењем трансакције, укључујући и временски 
рок за плаћање или испоруку, као и одговарајуће податке о рачуну;
12. обавештење о другој уговорној страни у трансакцији, уколико је та друга 
уговорна страна само инвестиционо друштво, друго лице повезано са инвестиционим 
друштвом или други клијент инвестиционог друштва, осим ако је налог извршен у 
систему трговања који омогућава анонимно трговање.
(2) За сврхе навођења појединачне цене из става 1. тачка 6. овог члана, а у 
случају када се налози извршавају у траншама, инвестиционо друштво је дужно да 
клијенту пружи информације о цени сваке појединачне транше.
(3) Када инвестиционо друштво информације из става 1. овог члана пружа путем 
стандардних ознака, оно је дужно да у потврди појасни значење тих ознака. 
 
Извештавање клијената у вези са управљањем портфолиом
Члан 61.
(1) Инвестиционо друштво је дужно да клијентима, којима пружа услугу 
управљања портфолиом доставља периодичне извјештаје о активностима управљања 
њиховим портфолиом. 
(2) Малом клијенту се периодични извештаји из става 1. овог члана морају 
достављати, на трајном медију, најмање квартално, осим у следећим случајевима:

1. када клијент одабере да информације о обављеним трансакцијама прима по 
извршењу сваке појединачне трансакције, у ком случају се периодично извештај 
мора достављати најмање једном у 12 месеци и то за трансакције са: 
– акцијама друштава или другим хартијама од вредности еквивалентних акцијама, 
које представљају учешће у капиталу или у правима гласа, као и депозитним 
потврдама које се односе на акције,
– обвезницама и другим облицима секјуритизованог дуга, укључујући и депозитне 
потврде које се односе на наведене хартије,
– инструментима тржишта новца,
– јединицама институција колективног инвестирања.
2. када је уговором о управљању портфолиом уговорен портфолио са финансијским 
левериџом, у ком случају се периодични извештај мора достављати најмање једанпут 
месечно. 
(3) У случају из става 2. тачка 1. овог члана, инвестиционо друштво је дужно 
је да, малом клијенту, одмах по обављеној трансакцији, достави и потврду 
сагласно чл. 59. и 60. овог правилника.
 
Члан 62. 
(1) Периодични извештај о активностима управљања портфолиом који се доставља 
малом клијенту, по правилу, садржи: 
1. пословно име и седиште инвестиционог друштва; 
2. ознаку рачуна малог клијента; 
3. извјештај о садржају и вредновању портфолиа укључујући појединости сваког 
финансијског инструмента који се држи за клијента, његову тржишну вредност, или 
фер вредност уколико тржишна вриједност није доступна, новчано стање на почетку 
и крају извештајног периода и принос портфолиа током извештајног периода; 
4. укупан износ трошкова и накнада насталих током извештајног периода, 
наводећи најмање укупне накнаде управљања и укупне трошкове везане за извршење, 
а где је могуће, и обавештење да детаљнија спецификација може бити доступна на 
захтев;
5. поређење приноса портфолиа током периода на који се извештај односи, са 
референтном вредношћу приноса уговореног између инвестиционог друштва и 
клијента, уколико такав постоји; 
6. укупан износ дивиденди, камата и осталих уплата примљених током 
извештајног периода у вези са портфолиом клијента;
7. податке о другим корпоративним акцијама које дају права у вези са 
финансијским инструментима који се држе у портфолиу;
8. за сваку трансакцију извршену током периода, по правилу:
– дан, време и место трговања,
– идентификациону ознаку финансијског инструмента,
– количину финансијског инструмента, 
– појединачну и укупну цену,
– куповну, односно продајну ознаку, 
– природу налога, уколико се не ради о куповном или продајном налогу, 
– врсту налога.
(2) Периодични извештај не мора да садржи информације из става 1. тачка 8. 
овог члана, уколико се клијент определи да податке о извршеним трансакцијама 
прима по извршењу сваке појединачне трансакције. 
 
Додатне обавезе извештавања о управљању портфолиом
или трансакцијама са потенцијалним обавезама 
Члан 63.
(1) Инвестиционо друштво је дужно да приликом пружања услуге управљања 
портфолиом за малог клијента који укључује непокривену отворену позицију у 
трансакцији с потенцијалним обавезама таквог клијента обавести о сваком губитку 
који прелази унапред одређени праг, договорен између инвестиционог друштва и 
клијента, најкасније до краја радног дана у којем је праг пређен. 
(2) У случају да је праг из става 1. овог члана пређен на нерадни дан, 
инвестиционо друштво је дужно да клијента обавести најкасније до краја следећег 
радног дана. 
 
Извештаји о финансијским инструментима 
или средствима клијената 
Члан 64.
(1) Инвестиционо друштво је дужно да, најмање једном годишње, сваком 
појединачном клијенту за којег држи финансијске инструменте или новчана 
средства, на трајном медију, достави извештај о тој имовини клијента.
(2) Инвестиционо друштво нема обавезу достављања извештаја из става 1. овог 
члана уколико се такав извештај доставља као део другог периодичног извештаја.
 
Члан 65. 
(1) Извештај о имовини клијента садржи:
1. појединости о свим финансијским инструментима или новчаним средствима које 
инвестиционо друштво држи за клијента, на крају периода на који се извештај 
односи;
2. начин коришћења, односно располагања финансијским инструментима и новчаним 
средствима у току извештајног периода;
3. користи, односно приносе на основу таквог коришћења, односно располагања.
(2) Информације из става 1. тачке 1. овог члана, се морају заснивати на 
датуму салдирања уз обавезу посебног навођења трансакција које на крају периода 
на који се извештај односи још увек нису салдиране.
(3) Уколико уговором са клијентом није другачије договорено, извештајни 
период се односи на календарску годину.
 
 
Извештавање о одлукама издаваоца које 
могу утицати на упис права трећих лица

*Службени гласник РС, број 
44/2012
 
Члан 65а
(1) Инвестиционо друштво као члан Централног регистра 
за издаваоца, са којим има закључен уговор о обављању корпоративних услуга, 
обезбеђује јединствену евиденцију акционара, на основу које се доставља дневни 
ред и позив за скупштину акционара сагласно закону којим се уређују привредна 
друштва.
(2) Јединствена евиденцији акционара, сагласно 
Правилима пословања Централног регистра између осталог садржи и податке о 
акцијама на којима је уписано право трећих лица, уколико су их законити имаоци 
заложили, и том случају и податке о залогопримцу (лицу у чију је корист то право 
уписано).
(3) Када се на дневном реду скупштине налази одлука 
која за последицу има поништење свих или одређеног броја акција због промене 
номиналне вредности (када се мења број издатих акција), смањења основног 
капитала поништењем акција у поседу акционара, статусне промене и другим 
случајевима када ће бити поништене претходно издате акције, инвестиционо друштво 
је дужно да залогопримцу достави обавештење о:
– датуму одржавања скупштине издаваоца на којој је 
дневним редом предвиђено доношење одлуке којом ће бити поништене акције на 
којима је конституисано право залоге и роковима за спровођења те одлуке,
– уколико се предметном одлуком врши истовремено 
издавање нових акција, податке о односу замене постојећих акција и акција које 
се издају (са прецизирањем броја акција које се издају, а који одговара броју 
акција на којима је уписано одређено право).

(4) Када се на дневном реду скупштине налази одлука о принудном откупу 
свих акција преосталих акционара друштва, инвестиционо друштво, корпоративни 
агент издаваоца, је дужно да залогопримцу достави обавештење о

– датуму одржавања скупштине издаваоца, на којој је дневним редом 
предвиђено доношење одлуке о принудном откупу на основу које ће већински 
акционар од преосталих акционара откупити све преостале акције тог издаваоца на 
начин и по поступку предвиђеним Правилима пословања Централног регистра,

– роковима за спровођење те одлуке.
(5)
Инвестиционо друштво, корпоративни агент 
издаваоца, уз захтев за упис промена у Централни регистар на основу одлуке из 
става 3. и 4.
овог члана, подноси и доказ да је обавестио зајмопримца о очекиваним 
променама на акцијама.
(6)
Одредбе овог члана се сходно примењују и када 
издавалац доноси одлуку о промени правне форме, односно када се покреће 
стечајни, односно ликвидациони поступак над издаваоцем.
*Службени гласник РС, број 
44/2012
**Службени гласник РС, број 46/2016
 
VIII. ПОСЛОВНА ТАЈНА 
Члан 66. 
(1) Чланови управе и запослени у инвестиционом друштву су дужни да чувају као 
пословну тајну: 
1. информације о клијентима;
2. информације о стању и промету на рачунима својих клијената; 
3. информације о услугама које пружају клијентима;
4. друге информације и чињенице које сазнају приликом пружања услуга.
(2) Инвестиционо друштво не сме користити, одавати трећим лицима нити 
омогућити трећим лицима коришћење информација из става 1. овог члана. 
(3) Информације из става 1. овог члана се могу стављати на увид и саопштавати 
трећим лицима само:
1. уз писмену сагласност клијента;
2. приликом надзора који врши Комисија, Централни регистар или организатор 
тржишта;
3. на основу налога суда;
4. на основу налога органа који се бави спречавањем прања новца или 
финансирања тероризма;
5. на основу налога другог надлежног државног органа.
 
IX. ЗАВРШНЕ ОДРЕДБЕ 
Члан 67. 
(1) Овај правилник ступа на снагу осмог дана од дана објављивања у „Службеном 
гласнику Републике Србије”. 
 
Број 2/0-01-652/1-11
У Београду, 15. новембра 2011. године
Председник Комисије,
др Зоран Ћировић, с.р.