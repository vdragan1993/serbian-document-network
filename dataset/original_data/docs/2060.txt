Редакцијски пречишћен текст
 
 
На основу члана 27е став 38. Закона о буџетском систему („Службени гласник РС”, бр. 54/09, 73/10, 101/11, 93/12, 62/13, 63/13 – исправка и 108/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 –УС и 72/12),
Влада доноси 
 
УРЕДБУ
о поступку за прибављање сагласности за ново запошљавање и додатно радно ангажовање код корисника јавних средстава
"Службени гласник РС", бр. 113 од 20. децембра 2013, 21
	од 22. фебруара 2014, 66 од 29. јуна 2014, 
	118 од 30. октобра 2014, 22 од 27. фебруара 2015, 59 од 2. јула 2015.
 
Члан 1.
Овом уредбом ближе се уређује поступак за прибављање сагласности:
1) за заснивање радног односа са новим лицима ради попуњавања слободних, односно упражњених радних места код корисника јавних средстава, у смислу члана 27е став 35. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка и 108/13 – у даљем тексту: Закон);
2) да укупан број запослених на одређено време због повећаног обима посла, лица ангажованих по основу уговора о делу, уговора о привременим и повременим пословима, преко омладинске и студентске задруге и лица ангажованих по другим основама код одређеног корисника јавних средстава, у смислу члана 27е став 37. Закона, буде већи од 10% од укупног броја запослених код тог корисника;
3) за настављање поступака ради попуњавања радних места код корисника јавних средстава који су започети, а нису окончани до дана ступања на снагу Закона о изменама и допунама Закона о буџетском систему („Службени гласник РС”, број 108/13).
Члан 2.
Слободним радним местом, у смислу ове уредбе, сматра се радно место предвиђено актом о унутрашњем уређењу, односно организацији и систематизацији радних места, односно послова(у даљем тексту: акт о систематизацији) које није попуњено на дан ступања на снагу Закона о изменама и допунама Закона о буџетском систему („Службени гласник РС”, број 108/13), као и радно место предвиђено доношењем новог, односно изменом постојећег акта о систематизацији које није попуњено на дан одлучивања о давању сагласности за попуњавање у складу са овом уредбом.
Упражњеним радним местом, у смислу ове уредбе, сматра се радно место предвиђено актом о систематизацији које је било попуњено на дан ступања на снагу Закона о изменама и допунама Закона о буџетском систему („Службени гласник РС”, број 108/13), односно после ступања на снагу тог закона, а постало слободно услед престанка радног односа по било ком основу лица које је било распоређено на том радном месту, односно које је обављало послове тог радног места
	или премештајем, односно распоређивањем запосленог на друго радно место 
	код истог корисника јавних средстава*.
Укупним бројем запослених код корисника јавних средстава на основу којег се утврђује број од 10% запослених, односно ангажованих лица, у смислу члана 1. тачка 2) ове уредбе, сматра се укупан број запослених на неодређено време код тог корисника.
 
*Службени гласник РС, 
	број 118/2014
 
Члан 3.
Сагласности из члана 1. ове уредбе даје комисија образована Одлуком о образовању Комисије за давање сагласности за ново запошљавање и додатно радно ангажовање код корисника јавних средстава („Службени гласник РС”, број 113/13) (у даљем тексту: Комисија).
Молбу за попуњавање слободног, односно упражњеног радног места и за одобравање додатног радног ангажовања, у смислу члана 27е ст. 35. и 37. Закона, као и за настављање поступка у смислу члана 5. став 1. Закона о изменама и допунама Закона о буџетском систему („Службени гласник РС”, број 108/13), корисник јавних средстава подноси надлежном министарству, односно другом надлежном органу из члана 5. став 1. ове уредбе.
Молба из става 1. овог члана (у даљем тексту: молба) подноси се на Обрасцу ПРМ – Ново запошљавање и додатно радно ангажовање код корисника јавних средстава (у даљем тексту: Образац ПРМ), који је oдштампан уз ову уредбу и чини њен саставни део.
Молба се подноси у три примерка (за надлежно министарство, односно други надлежни орган, за Министарство финансија и за Комисију), а четврти примерак задржава подносилац молбе за своје потребе. 
	
Изузетно од става 2. овог члана, корисници јавних средстава који су корисници средстава буџета јединице локалне самоуправе, односно чији је оснивач јединица локалне самоуправе, молбе благовремено достављају надлежном органу јединице локалне самоуправе, који их у року из члана 6. став 1. ове уредбе истовремено подноси 
	Министарству државне управе и локалне самоуправе*.
 
*Службени гласник РС, 
	број 22/2015
 
Члан 4.
Молба се не подноси за попуњавање слободног, односно упражњеног радног места
	премештајем, односно распоређивањем на друго радно место унутар истог 
	корисника јавних средстава**, премештајем из другог државног органа по спроведеном интерном конкурсу, по основу споразума о преузимању из другог органа, као и за заснивање радног односа на одређено време ради замене одсутног запосленог до његовог повратка.

	Молба се не подноси ни у случају попуњавања слободних, односно упражњених 
	радних места, заснивањем радног односа са лицем коме је радни однос на 
	неодређено време код корисника јавних средстава престао на основу споразума 
	ради заснивања радног односа код другог корисника јавних средстава.*

	У споразуму из става 2. овог члана мора бити наведен корисник јавних 
	средстава код кога лице заснива радни однос.*

	Корисник јавних средстава дужан је да о сваком попуњавању радних места у 
	случају из става 2. овог члана обавести Комисију у року од пет дана.*

	Уз обавештење из става 4. овог члана прилаже се споразум о престанку радног 
	односа.*

	 
*Службени гласник РС, 
	број 21/2014
**Службени гласник РС, 
	број 118/2014
 
Члан 4а*
Молба се не подноси ни у следећим случајевима:*
1) за заснивање радног односа са особом са инвалидитетом у складу са 
	прописима који уређују област професионалне рехабилитације и запошљавања 
	особа са инвалидитетом;*
2) за радно ангажовање незапослених лица у циљу спровођења мера 
	активне политике запошљавања у складу са прописима који уређују област 
	запошљавања (јавни радови и додатно образовање и обуке), а које се реализују 
	преко Националне службе за запошљавање;*
3) за ангажовање лица ради реализације пројеката који се финансирају 
	средствима Европске уније или средствима донација, уколико се накнаде за 
	њихов рад, са припадајућим порезима и доприносима, финансирају из ових 
	извора.*
Лица ангажована по основу уговора, без заснивања радног односа, у 
	случајевима из става 1. тач. 2) и 3) овог члана не улазе у ограничење 
	укупног броја запослених на одређено време због повећаног обима посла и лица 
	ангажованих ван радног односа код корисника јавних средстава, прописано 
	чланом 27е став 36. Закона.*
Корисник јавних средстава је дужан да о сваком радном ангажовању у 
	случајевима из става 1. овог члана обавести Комисију у року од пет дана.*
Обавештење из става 3. овог члана мора да садржи број радно 
	ангажованих лица, основ ангажовања и извор из којег се финансирају њихове 
	плате (зараде), односно накнаде са припадајућим порезима и доприносима.*
У случају заснивања радног односа на одређено време, односно 
	ангажовања лица ван радног односа у случају из става 1. тачка 2) овог члана, 
	корисник јавних средстава је у обавези да уз обавештење достави и уговор 
	закључен са Националном службом за запошљавање.*
 
*Службени гласник РС, 
	број 118/2014
 
Члан 5.
Надлежно министарство, односно други надлежни орган, коме корисници јавних средстава из члана 3. став 2. ове уредбе, односно надлежни органи јединица локалне самоуправе из члана 3. став 5. ове уредбе, подносе молбе и који Комисији подноси предлог акта о давању сагласности за попуњавање слободних, односно упражњених радних места јесте:
1) свако министарство – за попуњавање слободних, односно упражњених радних места у том министарству и код других корисника средстава буџета Републике Србије чији је оснивач Република Србија који су у надлежности тог министарства;
2) министарство надлежно за одређену област, односно делатност коју обавља јавно предузеће основано од стране Републике Србије, правно лице основано од стране тог јавног предузећа и правно лице над којим Република Србија има директну или индиректну контролу над више од 50% капитала или више од 50% гласова у управном одбору, односно у којем јавна средства чине више од 50% укупних прихода остварених у претходној пословној години – за попуњавање слободних, односно упражњених радних места у тим предузећима и правним лицима, као и за попуњавање слободних, односно упражњених радних места у јавним агенцијама и организацијама на које се примењују прописи о јавним агенцијама, над чијим радом надзор врши то министарство, а чији је оснивач Република Србија;
3) надлежни орган аутономне покрајине – за попуњавање слободних, односно упражњених радних места:
(1) у органима и организацијама аутономне покрајине и код других корисника средстава буџета аутономне покрајине;
(2) у јавним предузећима основаним од стране аутономне покрајине, правним лицима основаним од стране тих јавних предузећа, правним лицима над којима аутономна покрајина има директну или индиректну контролу над више од 50% капитала или више од 50% гласова у управном одбору, односно у којима јавна средства чине више од 50% укупних прихода остварених у претходној пословној години, као и у јавним агенцијама и организацијама на које се примењују прописи о јавним агенцијама, а чији је оснивач аутономна покрајина;
(3) код других корисника јавних средстава чији је оснивач аутономна покрајина;
4) Министарство државне управе и локалне самоуправе* – за попуњавање слободних, односно упражњених радних места у том министарству и:
(1) у органима и организацијама јединица локалне самоуправе и код других корисника средстава буџета јединица локалне самоуправе;
(2) у јавним предузећима основаним од стране јединица локалне самоуправе, правним лицима основаним од стране тих јавних предузећа, правним лицима над којима јединице локалне самоуправе имају директну или индиректну контролу над више од 50% капитала или више од 50% гласова у управном одбору, односно у којима јавна средства чине више од 50% укупних прихода остварених у претходној пословној години, као и у јавним агенцијама и организацијама, на које се примењују прописи о јавним агенцијама, а чији је оснивач јединица локалне самоуправе;
(3) код других корисника јавних средстава чији је оснивач јединица локалне самоуправе;
5) Министарство одбране – за попуњавање слободних, односно упражњених радних места у том министарству, Војсци Србије, војно-здравственим установама и другим војним органима и структурама које су у надлежности тог министарства;
6) Министарство државне управе и локалне самоуправе* – за попуњавање слободних, односно упражњених радних места у ЈП „Службени гласник”;
7) Министарство здравља – за попуњавање слободних, односно упражњених радних места у том министарству и у здравственим и апотекарским установама чији је оснивач Република Србија, аутономна покрајина, односно јединица локалне самоуправе;
7а) Министарство просвете, науке и технолошког развоја – за попуњавање 
	слободних, односно упражњених радних места у том министарству и у установама 
	које су у надлежности тог министарства, чији је оснивач Република Србија, 
	аутономна покрајина, односно јединица локалне самоуправе, а које су 
	корисници средстава буџета Републике Србије;*
8) Генерални секретаријат Владе – за попуњавање слободних, односно упражњених радних места у том секретаријату и код корисника средстава буџета Републике Србије који су законом о буџету Републике Србије разврстани у оквиру буџетског раздела Владе, 
	изузев Канцеларије за Косово и Метохију.*
9) Канцеларија за Косово и Метохију – за попуњавање слободних, односно 
	упражњених радних места у тој канцеларији и:*
(1) у органима и организацијама јединица локалне самоуправе и код 
	других корисника средстава буџета јединица локалне самоуправе са територије 
	АП Косово и Метохија;*
(2) у јавним предузећима основаним од стране јединица локалне 
	самоуправе са територије АП Косово и Метохија, правним лицима основаним од 
	стране тих јавних предузећа, правним лицима над којима јединице локалне 
	самоуправе са територије АП Косово и Метохија имају директну или индиректну 
	контролу над више од 50% капитала или више од 50% гласова у управном одбору, 
	односно у којима јавна средства чине више од 50% укупних прихода остварених 
	у претходној пословној години, као и у јавним агенцијама и организацијама, 
	на које се примењују прописи о јавним агенцијама, а чији је оснивач јединица 
	локалне самоуправе са територије АП Косово и Метохија;*
(3) код других корисника јавних средстава чији је оснивач јединица 
	локалне самоуправе са територије АП Косово и Метохија.*
Изузетно од става 1. тачка 1) овог члана, корисници који непосредно прибављају мишљења Министарства финансија у смислу члана 6. ст. 2. и 3. ове уредбе, односно који Комисији достављају предлог акта о давању сагласности за попуњавање слободних, односно упражњених радних места јесу:
1) Генерални секретаријат Председника Републике – за попуњавање слободних, односно упражњених радних места у том секретаријату;
2) Уставни суд – за попуњавање слободних, односно упражњених радних места у том суду;
3) Републички секретаријат за законодавство – за попуњавање слободних, односно упражњених радних места у том секретаријату;
4) Безбедносно-информативна агенција – за попуњавање слободних, односно упражњених радних места у тој агенцији;
5) организације обавезног социјалног осигурања – за попуњавање слободних, односно упражњених радних места у тим организацијама.
У случају када се применом одредаба става 1. тач. 1) и 2) овог члана не може утврдити надлежност органа, надлежним органом сматраће се
	Министарство државне управе и локалне самоуправе*.
 
*Службени гласник РС, 
	број 118/2014
 
Члан 6.
Молба се подноси надлежном министарству, односно другом надлежном органу из члана 5. ст. 1. и 3. ове уредбе (у даљем тексту: надлежни орган) до 5. у месецу за одлучивање на седници Комисије у том месецу.
Надлежни орган до 10. у месецу доставља Министарству финансија, ради давања мишљења, збирни преглед примљених молби за све кориснике јавних средстава који су молбу доставили том надлежном органу, као и по један примерак молбе за сваког корисника.
Збирни преглед примљених молби из става 2. овог члана доставља се 
	Министарству финансија на Обрасцу ЗПМ – Збирни преглед молби, који чини 
	саставни део ове уредбе. Овај образац доставља се у писаном и електронском 
	облику.**
Министарство финансија до 15. у месецу доставља надлежном органу мишљење о укупном броју
	* слободних, односно упражњених радних места која се могу попунити у наредном месецу.
Надлежни орган, полазећи од примљених молби, мишљења Министарства финансија и сопствене процене о потреби и могућностима за попуњавање слободних, односно упражњених радних места код корисника јавних средстава, до 20. у месецу доставља Комисији обједињени предлог акта о давању сагласности за попуњавање слободних, односно упражњених радних места код подносилаца молбе, као и по један примерак молбе за сваког од њих.
Изузетно, на посебно образложени предлог појединог корисника, односно надлежног органа, Комисија може једним актом дати сагласност за попуњавање слободних, односно упражњених места код тог корисника за целу календарску годину, без могућности повећања броја новозапослених у тој години.
 
*Службени гласник РС, 
	број 118/2014
**Службени гласник РС, 
	број 22/2015
 
Члан 7.
Полазећи од предлога акта из члана 6. став 4. ове уредбе, Комисија до 25. у месецу доноси закључак о давању сагласности за попуњавање слободног, односно упражњеног радног места, за сваки надлежни орган посебно.
Закључак из става 1. овог члана, који није управни акт, Комисија доставља надлежном органу.
Закључак из става 1. овог члана објављује се на интернет страници Владе, осим података који имају карактер поверљивости са аспекта безбедности земље.
Изузетно од става 1. овог члана, у случају хитности, Комисија може, на посебно образложени предлог надлежног органа и ванредно да заседа и одлучује.
Комисија може пословником о раду уредити вођење евиденције о примљеним предлозима за давање сагласности и о закључцима којима је дата сагласност.
Члан 8.
У погледу давања сагласности да укупан број запослених на одређено време због повећаног обима посла, лица ангажованих по основу уговора о делу, уговора о привременим и повременим пословима, преко омладинске и студентске задруге и лица ангажованих по другим основама код одређеног корисника јавних средстава буде већи од 10% од укупног броја запослених код тог корисника, сходно се примењују одредбе чл. 3–7. ове уредбе, с тим да дата сагласност важи за период 
	
	који, на образложен предлог надлежног органа, одреди Комисија**.


	Изузетно од става 1. овог члана, Комисија може, на предлог надлежног органа, 
	уз прибављено мишљење Министарства финансија, дати генералну сагласност свим 
	корисницима јавних средстава да број лица запослених на одређено време због 
	повећаног обима посла, лица ангажованих по основу уговора о делу, уговора о 
	привременим и повременим пословима, преко омладинске и студентске задруге и 
	лица ангажованих по другим основама код корисника јавних средстава, задрже 
	на нивоу од 1. марта 2014. године, с тим што таква сагласност важи до 
	регулисања овог питања законом којим ће се уредити начин утврђивања 
	максималног броја запослених и радно ангажованих лица у јавном сектору.**

	Предлог надлежног органа из става 2. овог члана подноси се најкасније до 28. 
	фебруара 2014. године, при чему није обавезно подношење молби из члана 3. 
	ове уредбе.*


	У периоду од 1. марта 2014. године до истека периода из става 2. овог члана, 
	корисници јавних средстава могу, сагласно одредбама чл. 3–7. ове уредбе, 
	подносити молбе за давање сагласности за број већи од затеченог стања у 
	смислу става 2. овог члана.**
До добијања сагласности у смислу става 1. овог члана, односно до 1. марта 2014. године, корисници јавних средстава код којих је на дан ступања на снагу Закона о изменама и допунама Закона о буџетском систему („Службени гласник РС”, број 108/13) укупан број запослених на одређено време због повећаног обима посла, лица ангажованих по основу уговора о делу, уговора о привременим и повременим пословима, преко омладинске и студентске задруге и лица ангажованих по другим основама код одређеног корисника јавних средстава мањи од 10% од укупног броја запослених, могу заснивати радни односна одређено време због повећаног обима посла, односно ангажовати лица по било ком од наведених основа, с тим да укупан број тих лица (укључујући раније и новоангажоване) ни у једном тренутку не буде већи од 10% од укупног броја запослених.
 
*Службени гласник РС, 
	број 21/2014
**Службени гласник РС, број 
	59/2015
Члан 9.
У погледу давања сагласности за настављање поступака ради попуњавања радних места код корисника јавних средстава који су започети, а нису окончани до дана ступања на снагу Закона о изменама и допунама Закона о буџетском систему („Службени гласник РС”, број 108/13), сходно се примењују одредбе чл. 3–7. ове уредбе.
Поступак из става 1. овог члана, у смислу ове уредбе, сматра се окончаним даном доношења решења о пријему у радни однос, односно одлуке о избору између пријављених кандидата или закључивањем уговора о раду.
Молба за прибављање сагласности из става 1. овог члана може се поднети најкасније до 5. фебруара 2014. године.
Члан 10.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-11091/2013-1
У Београду, 20. децембра 2013. године
Влада
Председник,
Ивица Дачић, 
	с.р.
 
ОДРЕДБЕ КОЈЕ НИСУ УНЕТЕ У 
	"ПРЕЧИШЋЕН ТЕКСТ" УРЕДБЕ
 
Уредба о изменама и допунама 
	Уредбе о поступку за прибављање сагласности за ново запошљавање и додатно радно ангажовање код корисника јавних средстава: 
	"Службени гласник РС", број 22/2015-12
 
Члан 4.
Корисници јавних средстава који су до дана ступања на снагу ове уредбе 
	добили генералну сагласност Комисије из члана 8. став 2. Уредбе о поступку 
	за прибављање сагласности за ново запошљавање и додатно радно ангажовање код 
	корисника јавних средстава („Службени гласник РС”, бр. 113/13, 21/14, 66/14 
	и 118/14 – у даљем тексту: Уредба) дужни су да до 31. марта 2015. године, 
	преко надлежног органа из члана 5. ст. 1. и 3. Уредбе, односно непосредно 
	(члан 5. став 2. Уредбе) поднесу Комисији план усклађивања броја запослених 
	на одређено време због повећаног обима посла, лица ангажованих по основу 
	уговора о делу, уговора о привременим и повременим пословима, преко 
	омладинске и студентске задруге и лица ангажованих по другим основама, тако 
	да укупан број ових лица не буде већи од 10% од укупног броја запослених на 
	неодређено време код тог корисника, почев од 1. јула 2015. године.
Надлежни орган из члана 5. ст. 1. и 3. Уредбе је дужан да Комисији 
	достави образложено мишљење о плану усклађивања из става 1. овог члана за 
	сваког корисника јавних средстава појединачно.
Члан 5.
Образац ЗПМ – Збирни преглед молби одштампан је уз ову уредбу и чини 
	њен саставни део.
Члан 6.
Ова уредба ступа на снагу наредног дана од дана објављивања у 
	„Службеном гласнику Републике Србије”. 
 
Обрасци
 
Образац ПРМ - Ново запошљавање и доданто радно ангажовање код корисника јавних средстава
Образац ЗПМ – Збирни преглед молби