На основу члана 47. став 1. тачка 10) Закона о ревизији („Службени гласник РС”, брoj 62/13), члана 13. став 1. тачка 10) и члана 17. став 1. тачка 7) Статута Коморе овлашћених ревизора,
Скупштина Коморе овлашћених ревизора, на петнаестој седници одржаној 20. новембра 2013. године, доноси 
	
 
ПРАВИЛНИК 
	
о износу надокнада Коморе овлашћених ревизора

	"Службени гласник РС", број 3 од 15. јануара 2014.
 
I. Основне одредбе
Члан 1.
Овим правилником утврђују се надокнаде које наплаћује Комора овлашћених ревизора (у даљем тексту: Комора), као и начин и рокови наплате.
Износи изражени у ЕУР у овом правилнику плаћају се у динарској противвредности по званичном средњем курсу Народне банке Србије који важи на дан уплате.
II. Надокнаде за континуирану професионалну едукацију и предавања
Члан 2.
Комора наплаћује надокнаду за похађање континуиране професионалне едукације за овлашћене ревизоре и овлашћене интерне ревизоре у износу од 50 ЕУР за један дан обуке.
У случајевима када Комора организује обуку на којој је предавач из иностранства, надокнада се може увећати сразмерно повећаним трошковима за предавача.
Комора наплаћује надокнаде за предавања које организује у циљу припреме полагања испита у износу 30 ЕУР за један дан.
Надокнада из ст. 1. и 3. овог члана плаћа се на текући рачун Коморе једнократно пре почетка обуке, или предавања.
III. Надокнаде за полагање испита за стицање професионалних звања
Члан 3.
Комора наплаћује надокнаду за полагање испита за стицање професионалног звања овлашћени ревизор и овлашћени интерни ревизор у износу од 100 ЕУР по једном пријављеном испиту.
Надокнада за полагање испита из става 1. овог члана плаћа се пре подношења пријаве полагања испита на текући рачун Коморе.
Надокнада за обраду иницијалног захтева за полагање испита за стицање професионалних звања у ревизији износи 50 ЕУР.
Надокнада за разматрање захтева за ослобађање од полагања испита износи 100 ЕУР по предмету.
Надокнада за разматрање приговора кандидата износи 20 ЕУР по приговору. У случају да се установи да је приговор основан, износ накнада се враћа уплатиоцу.
Надокнаде из ст. 3, 4. и 5. овог члана плаћају се пре подношења захтева на текући рачун Коморе.
IV. Надокнаде за упис у регистре и издавање извода
Члан 4.
Надокнада за упис у регистре које води Комора износи: за друштва за ревизију, односно самосталног ревизора 500 ЕУР, а за физичка лица 100 ЕУР и плаћа се једнократно пo упису у регистар. 
	
Надокнада за издавање оверених извода или потврда из регистара Коморе, износи 10 ЕУР и плаћа се приликом подношења захтева за издавање извода или потврда из регистра.
V. Остале надокнаде
Члан 5.
Надокнада за издавање сертификата о стицању професионалних звања у ревизији износи 100 ЕУР.
Надокнада за нострификацију професионалног звања овлашћени ревизор стеченог у иностранству износи 1000 ЕУР а надокнада за нострификацију професионалног звања овлашћени интерни ревизор стеченог у иностранству износи 500 ЕУР.
Надокнада из става 1. плаћа се приликом подношења захтева за издавање сертификата а надокнада из става 2. плаћа се приликом подношења захтева за нострификацију професионалног звања стеченог у иностранству.
Члан 6.
У износима надокнада по овом правилнику није урачунат ПДВ на основу члана 9. став 1. Закона о порезу на додату вредност („Службени гласник РС”, бр. 84/04, 86/04, 61/05, 61/07, 92/12 и 108/13).
VI. Завршне одредбе
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
Пре објављивања овог правилника у смислу става 1. овог члана, Комора је дужна да прибави сагласност министарства надлежног за послове финансија (у даљем тексту: Министарство) на овај правилник у складу са Законом.
Сагласност Министарства из става 2. овог члана прилаже се уз овај правилник и чини његов саставни део.
Након објављивања овог правилника у „Службеном гласнику Републике Србије”, исти се објављује и на интернет страници Коморе.
 
Број 64/13
У Београду, 20. новембра 2013. године
Скупштина Коморе овлашћених ревизора
Председник,
Петар Грубор, с.р.