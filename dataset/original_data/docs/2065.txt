На основу члана 123. тачка 3. Устава Републике Србије, а у вези са Законом о буџетском систему („Службени гласник РС”, број 54/09)

Влада доноси







УРЕДБУ


о утврђивању Програма мера за подстицање развоја пољопривредне производње давањем дугорочних кредита у сарадњи са Фондом за развој Аутономне покрајине Војводине у 2010. и 2011. години


"Службени гласник РС", број 67 од 17. септембра 2010.


 



Члан 1.


Овом уредбом утврђује се Програм мера за подстицање развоја пољопривредне производње давањем дугорочних кредита у сарадњи са Фондом за развој Аутономне покрајине Војводине у 2010. и 2011. години (у даљем тексту: Програм), који је одштампан уз ову уредбу и чини њен саставни део.


 


Члан 2.


Мере за подстицање развоја пољопривредне производње односе се на одобрене дугорочне кредите од стране Фонда за развој Аутономне покрајине Војводине за пољопривредно-прехрамбену производњу. 
	


 


Члан 3.


Програм спроводи Министарство пољопривреде, шумарства и водопривреде (у даљем тексту: Министарство) преко подрачуна Министарства – Фонда за подстицање развоја пољопривредне производње у Републици и Фондa за развој Аутономне покрајине Војводине ( у даљем тексту: Фонд). 
	


Међусобна права и обавезе уређују се уговором који закључује министар надлежан за послове пољопривреде са Фондом.


 


Члан 4.


Средства за спровођење ове уредбе обезбеђена су са подрачуна Министарства – Фонда за подстицање развоја пољопривредне производње у Републици по основу кредита одобрених по Уредби о утврђивању Програма мера за подстицање развоја пољопривредне производње за 2004. годину („Службени гласник РС”, бр. 45/04, 70/04 и 83/04), Уредби о утврђивању Програма мера за подстицање развоја пољопривредне производње за 2005. годину („Службени гласник РС”, бр. 139/04, 10/05, 51/05 и 60/05), Уредби о утврђивању Програма мера за подстицање развоја пољопривредне производње за 2006. годину („Службени гласник РС”, број 3/06), Уредби о утврђивању Програма мера за подстицање развоја пољопривредне производње за 2007. годину („Службени гласник РС”, бр. 73/07 и 113/07) и Уредби о утврђивању Програма мера за кредитирање пољопривредне производње у 2009. години („Службени гласник РС”, бр. 18/09, 21/09, 43/09, 49/09 и 77/09), осим средстава утврђених чланом 1. Уредбе о допуни Уредбе о утврђивању Програма мера за подстицање развоја пољопривредне производње за 2004. годину („Службени гласник РС”, број 70/04), а која ће Фонд за развој Републике Србије и банке уплаћивати у корист рачуна Фонда за подстицање развоја пољопривредне производње у Републици и то наредног дана од дана уплате.


 


Члан 5.


Ова уредба ступа на снагу наредног дана од дана објављивања у „Службеном гласнику Републике Србије”.


 

05 број 110-6589/2010
У Београду, 16. септембра 2010. године
Влада
Председник,
др Мирко Цветковић, с.р.

 
 

 
ПРОГРАМ

МЕРА ЗА ПОДСТИЦАЊЕ РАЗВОЈА ПОЉОПРИВРЕДНЕ ПРОИЗВОДЊЕ ДАВАЊЕМ ДУГОРОЧНИХ КРЕДИТА У САРАДЊИ СА ФОНДОМ ЗА РАЗВОЈ АУТОНОМНЕ ПОКРАЈИНЕ ВОЈВОДИНЕ У 2010. И 2011. ГОДИНИ


 


I. ОСНОВНИ ЦИЉЕВИ МЕРА


 


Мере за подстицање развоја пољопривредне производње у 2010. и 2011. години спроводиће се тако што ће се средства користити за давање дугорочних кредита намењених за пољопривредно-прехрамбену производњу.


Дугорочно кредитирање по овом програму спроводиће се у сарадњи са Фондом.


Министарство и Фонд заједнички обезбеђују средства за спровођење овог Програма.


Проценат учешћа Министарства за ове намене износи 25% средстава из става 3. овог поглавља. 
	


Министарство у сарадњи са Фондом пратиће остваривање овог Програма, администрирати и контролисати пласмане са рачуна Фонда.


 


II. ПЛАНИРАНИ РАСПОРЕД СРЕДСТАВА


 







Намена




Износ у динарима






Дугорочни кредит у сарадњи са Фондом




100.000.000








 


 


III. КОРИШЋЕЊЕ СРЕДСТАВА


Мере за подстицање развоја пољопривредне производње у 2010. и 2011. години спроводе се ради унапређења услова на тржишту кредита. 
	


Фонд у сарадњи са Министарством одобрава кредите намењене подстицају развоја пољопривредно-прехрамбене производње, а све према посебном програму Фонда на који претходну сагласност даје Министарство.


Фонд одобрава кредите из овог програма у складу са својом пословном политиком и на тромесечном нивоу извештава Министарство.


Захтев за одобрење средстава из овог програма корисник подноси Фонду, који врши процену кредитне способности клијента, одобравање дугорочних кредита, мониторинг над пласираним средствима и предузима све мере у циљу редовне наплате целокупног потраживања. Министарство прати спровођење Програма.


На средства Министарства не наплаћује се каматна стопа.


Фонд врши наплату целокупног кредита у складу са планом отплате кредита, с тим што Фонд уплаћује средства Министарству у пропорционалном уделу Министарства у укупном кредиту приликом отплате сваке рате кредита.


Затезна камата обрачунава се у складу са пословном политиком Фонда на целокупан износ кредита. Приликом наплате затезне камате, Фонд ће у пропорционалном уделу пребацити средства Министарству. Затезна камата може се отписати и на средства Министарства само ако Фонд донесе одлуку да се изврши отпис затезне камате на средства Фонда.


 


IV. ДИНАМИКА ТРОШЕЊА СРЕДСТАВА


Средства предвиђена овим програмом уплатиће се у пуном износу Фонду по закључењу уговора између Министарства и Фонда.