На основу члана 18. став 1. тачка 3. Закона о Народној банци Србије („Службени гласник РС”, бр. 72/2003, 55/2004, 85/2005 – др. закон, 44/2010, 76/2012 и 106/2012) и члана 92. став 5. Закона о банкама („Службени гласник РС”, бр. 107/2005 и 91/2010),
Гувернер Народне банке Србије доноси
 
ОДЛУКУ
о ближим условима и начину давања и одузимања сагласности за отварање представништва стране банке у Републици Србији

"Службени гласник РС", број 114 од 4. 
	децембра 2012.
 
1. Овом одлуком прописују се ближи услови и начин давања страној банци сагласности Народне банке Србије за отварање представништва у Републици Србији (у даљем тексту: сагласност), као и услови и начин одузимања сагласности.
2. Страна банка која отвара представништво у Републици Србији (у даљем тексту: страна банка) подноси Народној банци Србије писмени захтев за добијање сагласности.
Захтев из става 1. ове тачке садржи:
– назив, седиште и адресу стране банке;
– назив, седиште и адресу представништва које се отвара;
– податке о лицу одговорном за рад представништва које се отвара и податке о броју лица која ће бити запослена у том представништву.
Уз захтев из става 1. ове тачке, страна банка доставља Народној банци Србије:
1) потврду регулаторног тела државе порекла да има дозволу за рад и потребно овлашћење за отварање представништва у Републици Србији или доказ да такво овлашћење није потребно према прописима те државе;
2) податке о свом називу, правном статусу и седишту;
3) копију свог оснивачког акта;
4) податке о свом финансијском стању (финансијски извештај са мишљењем овлашћеног ревизора за претходну пословну годину);
5) одлуку свог надлежног органа о отварању представништва;
6) одлуку о именовању лица одговорног за рад представништва и овлашћење за то лице;
7) податке о пословном имену и седишту представништва;
8) предлог активности и програм рада представништва;
9) податке о руководству представништва, с биографијом лица одговорног за његов рад;
10) оверену изјаву којом потврђује да преузима обавезе које проистекну из пословања њеног представништва.
Документација из става 3. ове тачке доставља се у оригиналу или овереној копији, а ако је на страном језику – уз копију се доставља и превод сваког документа, који је оверио судски тумач.
3. О захтеву из тачке 2. ове одлуке, Народна банка Србије доноси решење – у року од 30 дана од дана подношења уредног захтева.
Решење из става 1. ове тачке је коначно.
4. Страна банкa подноси пријаву за упис свог представништва у Регистар привредних субјеката – у року од 30 дана од дана добијања сагласности.
Представништво стране банке дужно је да решење о упису у Регистар привредних субјеката достави Народној банци Србије у року од пет дана од дана пријема тог решења.
Представништво стране банке дужно је да одобрење за привремени боравак или стално настањење у Републици Србији за страно физичко лице одговорно за рад представништва достави Народној банци Србије у року од пет дана од дана прибављања тог одобрења од надлежног органа. 
	
5. Представништво стране банке дужно је да Народној банци Србије поднесе извештај о раду у протеклој години, и то до 31. марта текуће године, као и да је без одлагања обавести о свим променама значајним за рад представништва.
6. Народна банка Србије одузеће страној банци дату сагласност:
1) ако страној банци у држави порекла престане да важи дозвола за рад, о чему је представништво стране банке дужно да без одлагања обавести Народну банку Србије;
2) кад утврди да представништво стране банке обавља послове које, према прописима, не може обављати;
3) ако страна банка поднесе органу надлежном за регистрацију привредних субјеката захтев за брисање представништва из Регистра привредних субјеката, о чему је дужна да обавести Народну банку Србије без одлагања, а најкасније у року од пет дана од дана подношења тог захтева.
7. У случајевима из тачке 6. ове одлуке, Народна банка Србије ће страној банци решењем одузети дату сагласност.
Решење из става 1. ове тачке је коначно.
О доношењу решења из ове тачке Народна банка Србије обавештава орган надлежан за регистрацију привредних субјеката, ради брисања представништва стране банке из Регистра привредних субјеката. 
	
8. Даном ступања на снагу ове одлуке престаје да важи Одлука о ближим условима и начину давања и одузимања сагласности за отварање представништва стране банке у Републици Србији („Службени гласник РС”, број 53/2006).
9. Ова одлука ступа на снагу наредног дана од дана објављивања у „Службеном гласнику Републике Србије”.
 
О. број 16
У Београду, 3. децембра 2012. године
Гувернер
Народне банке Србије,
др 
	Јоргованка Табаковић, с.р.