На основу члана 49. став 2, члана 50. и члана 239. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон), 
Директор Директората цивилног ваздухопловства Републике Србије, уз сагласност министра одбране, доноси
 
ПРАВИЛНИК
о пружању услуга информисања ваздухоплова у лету и употреби израза на српском језику
"Службени гласник РС", број 39 од 15. априла 
				2016.
 
Предмет Правилника
Члан 1.
Овим правилником се прописује начин на који се пружају услуге информисања ваздухоплова у лету, као и изрази на српском језику који се користе при пружању услуга информисања ваздухоплова у лету. 
Овим правилником се, уз прилагођавање праву Републике Србије, преузима Секција 9 Анекса Спроведбене уредбе Комисије (ЕУ) бр. 923/2012 од 26. септембра 2012. године.
Значење појединих израза
Члан 2.
Поједини изрази употребљени у овом правилнику имају следеће значење:
1) аеродром (aerodrome) је свако дефинисано подручје (укључујући све објекте, инсталације и опрему) на копну или на води или на фиксној, приобалној или плутајућој структури, које је у целини или делимично намењено за слетање, полетање и кретање ваздухоплова;
2) аеродромска контрола летења (aerodrome control tower) је јединица контроле летења успостављена за пружање услуге контроле летења за аеродромски саобраћај;
3) аеродромска саобраћајна зона (aerodrome traffic zone, ATZ) је ваздушни простор одређених димензија успостављен око аеродрома ради заштите аеродромског саобраћаја;
4) АIRМЕТ информација (AIRMET information) је информација коју издаје биро за метеоролошко бдење, а која се односи на јављање или очекивано јављање одређених метеоролошких појава на рути, које могу да утичу на безбедност летења ваздухоплова на малим висинама;
5) алтернативни аеродром (аlternate aerodrome) је аеродром према којем ваздухоплов може да настави лет ако даљи лет према аеродрому одредишта није могућ или се не препоручује;
6) ATIS (automatic terminal information service) је скраћеница која се употребљава да означи аутоматско емитовање терминалних информација;
7) ваздухоплов (aircraft) је свака направа која се одржава у атмосфери услед реакције ваздуха, осим реакције ваздуха који се одбија од површине земље;
8) ваздушни саобраћај (air traffic) чине сви ваздухоплови који лете или се крећу по маневарским површинама аеродрома;
9) видљивост (visibility) у ваздухопловству подразумева веће од следећа два растојања:
(1) највеће растојање са ког се црни објекат погодних димензија, смештен близу земље, може видети и препознати када се посматра наспрам светле позадине,
(2) највеће растојање са ког се у околини могу видети и идентификовати светла јачине 1.000 cd наспрам неосветљене позадине;
10) видљивост полетно-слетне стазе (runway visual range, RVR) је удаљеност до које пилот ваздухоплова који се налази на оси полетно-слетне стазе види ознаке на њеној површини, односно светла која означавају полетно-слетну стазу или њену осу;
11) вођа ваздухоплова (pilot-in-command) је пилот који, по правилу, управља ваздухопловом и одговара за лет у целини;
12) VFR је скраћеница која се употребљава да означи правила визуелног летења;
13) VFR лет (VFR flight) је лет изведен у складу са правилима визуелног летења;
14) јединица за пружање услуга у ваздушном саобраћају – ATS јединица (air traffic services unit – ATS unit) је општи назив који може да упућује на јединице које пружају услуге контроле летења, услуге информисања ваздухоплова у лету, услуге узбуњивања или саветодавне услуге;
15) јединица контроле летења (air traffic control unit) je општи термин који значи различито, центар обласне контроле летења, јединицу прилазне контроле летења или аеродромску контролу летења;
16) oблак од оперативног значаја (cloud of operational significance) је облак чија је база испод 1.500 m (5.000 ft) или испод највише минималне секторске висине, зависно од тога која је вредност већа или кумулонимбус (CB) или кумулус конгестус (TCU) на било којој висини;
17) област информисања ваздухоплова у лету (flight information region, FIR) је ваздушни простор одређених димензија у којем се пружају услуге информисања ваздухоплова у лету и узбуњивања;
18) оператер аеродрома је свако правно или физичко лице које управља аеродромом и има сертификат, дозволу за коришћење или сагласност за коришћење аеродрома;
19) оператер ваздухоплова је свако правно или физичко лице које користи или намерава да користи један или више ваздухоплова;
20) план лета (flight plan) је скуп података и информација о намераваном лету или делу лета ваздухоплова, који се достављају јединицама пружаоца услуга у ваздушном саобраћају;
21) прогноза времена (forecast) је извештај о очекиваним метеоролошким условима за одређено време или период и за одређену област или део ваздушног простора;
22) површина за кретање ваздухоплова (movement area) је део аеродрома који се користи за полетање, слетање и кретање ваздухоплова по земљи, а који се састоји од маневарске површине и платформе/платформи;
23) полетно-слетна стаза (runway) је дефинисана правоугаона површина на аеродрому на копну која је намењена за слетање и полетање ваздухоплова;
24) прелазни ниво (transition level) је најнижи употребљиви ниво лета изнад прелазне апсолутне висине;
25) SIGMET информација (SIGMET information) је информација коју издаје биро за метеоролошко бдење, а која се односи на јављање или очекивано јављање одређених временских појава на рути које могу да утичу на безбедност летења ваздухоплова;
26) слободни балон без посаде (unmanned free balloon) је ваздухоплов лакши од ваздуха, без посаде и других лица и без сопственог погона, у слободном лету; 
27) услуге информисања ваздухоплова у лету (flight information service, FIS) су услуге које се пружају ради давања савета и информација корисних за безбедно и ефикасно одвијање летова;
28) услуга прилазне контроле летења (approach control service) је услуга контроле летења за контролисане летове у доласку и одласку;
29) услуге у ваздушном саобраћају (air traffic service, ATS) је општи назив који може да упућује на услуге информисања ваздухоплова у лету, услуге узбуњивања, саветодавне услуге у ваздушном саобраћају или услуге контроле летења (обласна, прилазна или аеродромска контрола летења);
30) услуге узбуњивања (alerting service) су услуге које се пружају у сврху обавештавања надлежних организација о ваздухоплову у стању нужде, ради покретања акције трагања и спасавања и пружања помоћи тим организацијама, ако је то потребно;
31) услуге контроле летења (air traffic control service) су услуге које се пружају ради:
(1) спречавања судара:
– између ваздухоплова; и
– на маневарским површинама између ваздухоплова и препрека; и
(2) обезбеђивања експедитивности и уредности протока ваздушног саобраћаја;
32) QNH је кодна ознака за вредност атмосферског притиска сведеног на средњи ниво мора по стандардној атмосфери.
Информисање ваздухоплова у лету
Члан 3.
Информисање ваздухоплова у лету је давање савета и обавештења потребних за безбедно одвијање лета који се нарочито односе на стање аеродрома, метеоролошке услове, стање радионавигационих средстава и остале информације које су битне за одвијање лета.
Услуге информисања ваздухоплова у лету пружа пружалац услуга који испуњава услове прописане законом којим се уређује ваздушни саобраћај и услове прописане прописом којим се уређује начин издавања и важења сертификата за пружање услуга у ваздушној пловидби.
Услуге информисања ваздухоплова у лету се пружају у оквиру области информисања ваздухоплова у лету.
Примена
Члан 4.
Услуге информисања ваздухоплова у лету пружају одговарајуће јединице за пружање услуга у ваздушном саобраћају (у даљем тексту: ATS јединице) свим ваздухопловима на које те информације могу да утичу, а:
1) којима су обезбеђенe услугe контроле летења; или
2) који су на неки други начин познати ATS јединицама.
Пружање услуга информисања ваздухоплова у лету не ослобађа вођу ваздухоплова било какве одговорности и вођа ваздухоплова доноси коначну одлуку о прихватању предлога за промену плана лета.
Ако ATS јединице пружају услуге информисања ваздухоплова у лету и услуге контроле летења, пружање услуга контроле летења има предност у односу на пружање услуга информисања ваздухоплова у лету кад год то пружање услуга контроле летења захтева.
Јединице контроле летења не пружају услуге информисања ваздухоплова у лету у активним аеродромским саобраћајним зонама (ATZ). 
Обим услуга информисања ваздухоплова у лету
Члан 5.
Услуге информисања ваздухоплова у лету укључују следеће значајне информације:
1) SIGМЕТ и АIRМЕТ информације;
2) информације о прееруптивној активности вулкана, ерупцији вулкана и облаку вулканског пепела;
3) информације о испуштању у атмосферу радиоактивних и токсичних материја;
4) информације везане за промену доступности радионавигационих средстава;
5) информације о промени услова на аеродромима, њиховим средствима и објектима, укључујући информације о стању аеродромских површина за кретање ваздухоплова када су под снегом, ледом или значајнијом количином воде;
6) информације о слободним балонима без посаде;
7) све друге информације које могу да утичу на безбедност.
Поред информација из става 1. овог члана, услуге информисања ваздухоплова у лету обухватају и следеће:
1) извештаје о тренутним или прогнозираним временским условима на аеродрому полетања, аеродрому слетања и алтернативним аеродромима;
2) информације о постојању опасности од судара које се пружају ваздухопловима који лете у ваздушном простору класе C, D, Е, F и G;
3) за летове изнад водених површина, у мери у којој је то изводљиво и ако то затражи пилот ваздухоплова, све расположиве информације у вези пловних објеката који се налазе на површини у тој области (нпр. позивни знак, позиција, стварна путања, брзина и сл.).
За VFR летове, пружање услуга информисања ваздухоплова у лету, поред информација из става 1. овог члана, обухвата и пружање расположивих информација о саобраћају и временским условима дуж руте који могу да онемогуће летење по VFR правилима.
Пренос података приликом пружања услуга информисања ваздухоплова у лету 
Члан 6.
Метеоролошки подаци и оперативни подаци у вези са радионавигационим средствима и аеродромима који су обухваћени пружањем услуга информисања ваздухоплова у лету преносе се по садржају и редоследу који је прописан међународним стандардима у зависности од фазе лета и могу се емитовати путем радио-везе и АTIS.
ATIS
Члан 7.
ATIS представља аутоматску дистрибуцију података о актуелним информацијама за ваздухоплове у доласку и одласку, која се врши у току 24 сата или одређеног временског интервала у току дана. 
ATIS може да буде говорни ATIS и D-ATIS.
Говорни ATIS је дистрибуција ATIS информација путем континуиране и понављајуће говорне емисије и пружа се на аеродромима на којима постоји потреба да се смањи оптерећење у комуникацији на ATS VHF ваздух-земља комуникационим каналима.
D-ATIS је дистрибуција ATIS информација путем data link.
Ако D-ATIS допуњава постојећи говорни ATIS, информација D-ATIS мора да буде идентична говорном ATIS по садржају и формату.
Употреба АТIS порука
Члан 8.
Надлежна ATS јединица преноси расположиве информације из АТIS поруке на захтев посаде ваздухоплова.
У случају емитовања говорне АТIS и/или D-АТIS поруке, након успостављања комуникације са надлежном ATS јединицом која пружа услугу прилазне контроле летења или аеродромске контроле летења, посада ваздухоплова потврђује пријем АТIS поруке.
Приликом одговарања ваздухоплову који је потврдио пријем АТIS поруке, надлежна ATS јединица пружа ваздухоплову податак о тренутној вредности QNH притиска.
Информације садржане у важећој АТIS поруци, чији је пријем потврдио ваздухоплов на који се односи, не морају да буду укључене у поруци ваздухоплову, изузев податка о тренутној вредности QNH притиска.
Ако ваздухоплов потврди пријем АТIS поруке која више није важећа, сваки део информације који захтева ажурирање преноси се ваздухоплову без одлагања.
АТIS за ваздухоплове у доласку и одласку
Члан 9.
АТIS поруке за ваздухоплове у доласку и одласку садрже следеће информације по наведеном редоследу:
1) назив аеродрома;
2) индикатор доласка и/или одласка;
3) тип уговора, ако се комуникација одвија путем D-АТIS порука;
4) ознаку;
5) време осматрања, ако је потребно;
6) врсту прилаза који се очекује;
7) полетно-слетну стазу у употреби; 
8) информације о стању полетно-слетне стазе и, по потреби, услове кочења;
9) време чекања, по потреби;
10) прелазни ниво, ако је примењиво;
11) друге неопходне оперативне информације;
12) смер и брзину приземног ветра, укључујући битне варијације и, ако су на располагању, сензоре за приземни ветар који се односе тачно на делове полетно-слетне стазе у употреби и ако ту информацију захтевају оператери ваздухоплова, ознаку полетно-слетне стазе и дела полетно-слетне стазе на који се информација односи;
13) видљивост и, ако је примењиво, RVR;
14) осмотрене метеоролошке појаве у садашњем времену;
15) облаке од оперативног значаја; вертикалну видљивост, ако је на располагању, у случају када је небо невидљиво;
16) температуру ваздуха;
17) температуру тачке росе;
18) QNH;
19) сваку расположиву информацију о значајним метеоролошким појавама у области прилажења и пењања, укључујући нагле промене смера и брзине ветра и сваку информацију о претходној промени времена од оперативног значаја;
20) тренд прогнозе, ако су доступне; 
21) посебне АТIS инструкције. 
Уместо елемената из става 1. тач. 13)–15) овог члана користи се појам „CAVOK” ако у тренутку осматрања истовремено постоје следећи услови:
1) видљивост је 10 km или већа, а није испуњен критеријум за извештавање о вредности минималне видљивости;
2) нема облака од оперативног значаја;
3) нема метеоролошких појава значајних за ваздухопловство.
АТIS за ваздухоплове у доласку 
Члан 10.
АТIS поруке за ваздухоплове у доласку садрже следеће информације по наведеном редоследу:
1) назив аеродрома;
2) индикатор доласка;
3) тип уговора, ако се комуникација одвија путем D-АТIS порука;
4) ознаку;
5) време осматрања, ако је потребно;
6) врсту прилаза који се очекује;
7) главну полетно-слетну стазу; 
8) информације о стању полетно-слетне стазе и, по потреби, услове кочења;
9) време чекања, по потреби;
10) прелазни ниво, ако је примењиво;
11) друге оперативне информације од важности;
12) смер и брзину приземног ветра, укључујући битне варијације и, ако су на располагању, сензоре за приземни ветар који се односе тачно на делове полетно-слетне стазе у употреби и ако ту информацију захтевају оператери ваздухоплова, ознаку полетно-слетне стазе и дела полетно-слетне стазе на који се информација односи;
13) видљивост и, ако је примењиво, RVR;
14) осмотрене метеоролошке појаве у садашњем времену;
15) облаке од оперативног значаја; вертикалну видљивост, ако је на располагању, у случају када је небо невидљиво;
16) температуру ваздуха;
17) температуру тачке росе;
18) QNH;
19) сваку расположиву информацију о значајним метеоролошким појавама у области прилажења, укључујући нагле промене смера и брзине ветра и сваку информацију о претходној промени времена од оперативног значаја;
20) тренд прогнозе, ако су доступне; 
21) посебне АТIS инструкције.
Уместо елемената из става 1. тач. 13)–15) овог члана користи се појам „CAVOK” ако у тренутку осматрања истовремено постоје следећи услови:
1) видљивост је 10 km или већа, а није испуњен критеријум за извештавање о вредности минималне видљивости;
2) нема облака од оперативног значаја;
3) нема метеоролошких појава значајних за ваздухопловство.
АТIS за ваздухоплове у одласку 
Члан 11.
АТIS поруке за ваздухоплове у одласку садрже следеће информације по наведеном редоследу:
1) назив аеродрома;
2) индикатор одласка;
3) тип уговора, ако се комуникација одвија путем D-АТIS поруке;
4) ознаку;
5) време осматрања, ако је потребно;
6) полетно-слетну стазу која се користи за полетање; 
7) информације о стању полетно-слетне стазе и, по потреби, услове кочења;
8) кашњење у одласку, ако је примењиво;
9) прелазни ниво, ако је примењиво;
10) друге оперативне информације од важности;
11) смер и брзину приземног ветра, укључујући битне варијације и, ако су на располагању, сензоре за приземни ветар који се односе тачно на делове полетно-слетне стазе у употреби и ако ту информацију захтевају оператери ваздухоплова, ознаку полетно-слетне стазе и дела полетно-слетне стазе на који се информација односи;
12) видљивост и, када је примењиво, RVR;
13) осмотрене метеоролошке појаве у садашњем времену;
14) облаке од оперативног значаја; вертикалну видљивост, ако је на располагању, у случају када је небо невидљиво;
15) температуру ваздуха; 
16) температуру тачке росе;
17) QNH;
18) сваку расположиву информацију о значајним метеоролошким појавама у области пењања, укључујући нагле промене смера и брзине ветра;
19) тренд прогнозе, ако су доступне; 
20) посебне АТIS инструкције. 
Уместо елемената из става 1. тач. 12)–14) овог члана користи се појам „CAVOK” ако у тренутку осматрања истовремено постоје следећи услови:
1) видљивост је 10 km или већа, а није испуњен критеријум за извештавање о вредности минималне видљивости;
2) нема облака од оперативног значаја;
3) нема метеоролошких појава значајних за ваздухопловство.
Употреба израза при пружању услуга информисања ваздухоплова у лету
Члан 12.
Приликом пружања услуга информисања ваздухоплова у лету користе се изрази стандардне фразеологије на енглеском језику.
Изрази стандардне фразеологије на енглеском језику се користе у складу са међународним стандардима и препорученом праксом из Анекса 10 (Књига 2) Конвенције о међународном цивилном ваздухопловству (Чикашка конвенција) и ICAO Документa PANS-ATM број 4444 (Поступци за пружање услуга у ваздушној пловидби – Управљање ваздушним саобраћајем), који су доступни на званичној интернет страници Међународне организације цивилног ваздухопловства (ICAO).
Изузетно од става 1. овог члана, услуге информисања ваздухоплова у лету могу да се пружају на српском језику, ако је тај језик разумљив странама које пружају услугу и странама којима се услуга пружа.
Основни изрази на српском језику који се употребљавају при пружању услуга информисања ваздухоплова у лету дати су у Прилогу који је одштампан уз овај правилник и чини његов саставни део.
Информисање ваздухоплова на аеродромима на којима није успостављена ATS јединица
Члан 13.
Оператер аеродрома на којем није успостављена ATS јединица је дужан да одреди лице за координацију са надлежном јединицом контроле летења, које је одговорно за активирање и деактивирање аеродромске саобраћајне зоне (ATZ).
Лице задужено за координацију са надлежном јединицом контроле летења се одређује и на аеродрому на коме је успостављена ATS јединица, ако се летачке активности обављају ван радног времена ATS јединице.
Лице задужено за координацију са надлежном јединицом контроле летења путем радио-везе преноси корисницима аеродромске саобраћајне зоне информације о свим активностима од оперативног значаја у аеродромскoj саобраћајнoj зони.
Ступање Правилника на снагу
Члан 14.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 7/1-01-0005/2016-0004
У Београду, 25. марта 2016. године
Директор,
Мирјана Чизмаров, с.р.
Прилог
Основни изрази на српском језику који се употребљавају при пружању услуга информисања ваздухоплова у лету




Израз


Значење на енглеском језику


Значење




потврдите


acknowledge


Ставите ми до знања да сте примили и схватили ову поруку




да


affirm


Да




одобрено


approved


Имате одобрење за предложену акцију




прекид


break


Овим указујем на прекид између делова поруке
(користи се када не постоји јасна разлика између текста и других делова поруке)




прекид прекид


break break


Овим указујем на прекид између порука које се преносе различитим ваздухопловима у веома оптерећеном окружењу




поништите


cancel


Поништавам претходну инструкцију или одобрење




проверите


check


Проверите (систем или процедуру)
(не користи се ни у једном другом контексту; уобичајено се не очекује одговор)




дозвољено


cleared


Дозвољено вам је да наставите под следећим условима




потврдите


confirm


Захтевам потврду (одобрења, инструкције, акције, информације)




кoнтактирајте


contact


Успоставите контакт са...




тачно


correct


Тачно или исправно




исправка


correction


Направљена је грешка у овом преносу (или поруци). Исправна верзија гласи…




занемарите


disregard


Занемарите претходну инструкцију




како ме чујете?


how do you read?


Колико је моје емитовање разумљиво?




понављам


I say again


Понављам да би било јасније или наглашавам




задржите


maintain


Наставите у складу са наведеним инструкцијама или у буквалном смислу нпр. задржи (настави) VFR




слушајте


monitor


Слушајте фреквенцију




не


negative


Не, није дозвољено, нетачно или немогуће




готово


over


Мој пренос је готов и од тебе очекујем одговор
Напомена: уобичајено се не користи у VHF
комуникацији.




крај


out


Крај поруке, не очекујем одговор
Напомена: уобичајено се не користи у VHF комуникацији.




поновите пријем


read back


Поновите све или део ове поруке тачно као што сте примили




измена дозвољеног


recleared


Направљена је измена у односу на претходно издато одобрење, ново одобрење превазилази претходно одобрење или један његов део




jaвите


report


Доставите ми информацију о ...




захтевам


request


Волео бих да знам/добијем




разумем


roger


Примио сам целу претходну информацију
Напомена: Ни у ком случају се не користи у одговору на питање којим се захтева понављање пријема или као директан одговор којим се врши потврда или негирање.




поновите


say again


Поновите све или следећи део ваше последње поруке




говорите спорије


speak slower


Смањите брзину говора
Напомена: При нормалној брзини говора број речи у минути не прелази 100. Када се порука преноси до ваздухоплова и њен садржај се снима, брзина говора се смањује како би се омогућило њено записивање. Мања пауза која претходи или следи након бројева чини их лакшим за разумевање.




чекајте


standby


Чекај, јавићу ти се
Напомена: Позивалац ће уобичајено успоставити нови контакт уколико је кашњење дуже. Фраза „чекај” не представља одобрење нити одбијање.




не могу


unable


Не могу да испуним захтев, инструкцију или одобрење
Напомена: након фразе „не могу” уобичајено се наводи разлог.




поступићу 


wilco


Разумем твоју поруку и поступићу по њој (скраћеница од „will comply”)




предаја два пута


words twice


Као захтев: Комуникација је отежана. Молим вас поновите сваку реч или групу речи два пута. 
Као информација: Пошто је комуникација отежана, сваку реч или групу речи у овој поруци поновите два пута.