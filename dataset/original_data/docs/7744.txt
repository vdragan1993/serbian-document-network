На основу члана 170. став 3. Закона о спорту („Службени гласник РС”, број 24/11),
Министар омладине и спорта доноси
 
ПРАВИЛНИК
о садржају и обрасцу пријаве за евидентирање података о спортским организацијама, спортским савезима, спортским друштвима и спортским центрима

"Службени гласник РС", број 43 од 14. јуна 
	2011.
 
Члан 1.
Овим правилником прописује се садржај и образац пријаве за евидентирање података (у даљем тексту: евиденциона пријава) о спортским организацијама, спортским савезима, спортским друштвима и спортским центрима који су уписани у одговарајући регистар на територији Републике Србије (у даљем тексту: субјекти евидентирања).
Члан 2.
Субјекти евидентирања из члана 1. овог правилника подносе евиденциону пријаву Министарству омладине и спорта, у складу са Законом о спорту, која садржи следеће податке:
1) идентификација субјекта евидентирања:
(1) назив (пун и скраћен),
(2) седиште (општина, место, улица и број),
(3) грана спорта,
(4) матични статистички број,
(5) жиро рачун (број и код кога се води),
(6) ПИБ,
(7) број телефона и факса,
(8) интернет презентација,
(9) интернет адреса;
2) оснивање:
(1) оснивачки акт (назив и ко га је донео, односно усвојио),
(2) датум оснивања,
(3) оснивачи (име, презиме, јединствени матични број грађана; назив, седиште и број под којим су уписани у надлежни регистар),
(4) акционари или чланови привредног друштва (име и презиме, јединствени матични број грађана, назив и седиште, појединачно учешће сваког акционара, односно члана привредног друштва у капиталу субјекта евидентирања);
3) статус:
(1) правни статус (спортско удружење, спортски савез, спортско друштво, спортско привредно друштво, спортска установа, спортско јавно предузеће),
(2) правна форма (спортска организација као удружење; спортска организација као привредно друштво; спортско друштво; општински или градски грански спортски савез, покрајински грански спортски савез, национални грански спортски савез; општински или градски спортски савез, покрајински спортски савез, национални спортски савез; остали спортски савези; друштво са ограниченом одговорношћу, отворено акционарско друштво, затворено акционарско друштво, командитно друштво, ортачко друштво, јавно предузеће, установа),
(3) упис у регистар (орган код кога је извршен упис, број регистра, број и датум решења о упису),
(4) упис у регистар до ступања на снагу Закона о спорту („Службени гласник РС”, бр. 52/96 и 101/05) (регистарски орган, број у регистру, правни статус),
(5) све статусне промене (организације које су учествовале у статусној промени, датум статусне промене, врста статусне промене),
(6) испуњеност услова за обављање активности и делатности (орган који је утврдио испуњеност услова, број и датум акта);
4) активности и делатности:
(1) регистроване спортске и друге делатности (назив и шифра делатности),
(2) такмичења у којима учествује (назив и ранг; организатор);
5) удруживање (година удруживања; назив и седиште удружења, друштва или савеза; статус у погледу чланства):
(1) удруживање у спортско друштво,
(2) удруживање у општински или градски грански савез,
(3) удруживање у општински, односно градски спортски савез,
(4) удруживање у покрајински грански савез,
(5) удруживање у покрајински спортски савез,
(6) удруживање у национални грански спортски савез,
(7) удруживање у Спортски савез Србије,
(8) удруживање у Олимпијски комитет Србије,
(9) удруживање у други спортски савез,
(10) удруживање у међународни грански спортске савез,
(11) удруживање у међународни спортски савез;
6) организациона структура: 
(1) уни (без организационих јединица), мулти (са организационим јединицама),
(2) организационе јединице које имају посебна овлашћења у правном промету и посебног заступника (назив, место обављања делатности, име и презиме заступника и јединствени матични број грађана),
(3) територијална организација;
7) органи:
(1) назив органа, број чланова, почетак мандата и дужина мандата,
(2) лице овлашћено на заступање субјекта евидентирања (име, презиме, адреса, јединствени матични број грађана, функција),
(3) председници органа субјекта евидентирања (име, презиме, адреса, јединствени матични број грађана, функција);
8) чланство и запослени:
(1) структура чланова (редовни, придружени, почасни, заслужни, помажући и др),
(2) укупан број чланова (непосредних и посредних чланова),
(3) број чланова по категоријама (структури),
(4) број чланова регистрованих спортиста такмичара,
(5) број и структура категорисаних спортиста (укупно и према категоризацији),
(6) број професионалних спортиста (у радном односу, уговор о професионалном игрању),
(7) број спортиста аматера у уговорном односу (број спортиста према врсти уговора),
(8) број чланова спортских стручњака (укупно и према спортским звањима),
(9) број спортских стручњака који су у радном односу,
(10) број запослених лица (стално и привремено/повремено) и стручна спрема,
(11) вредност свих уговора са спортистима,
(12) просечно трајање уговора са спортистима (по врстама уговора);
9) спортски објекти и друге непокретности (за сваки објекат, односно непокретност):
(1) назив (ознака),
(2) место и адреса,
(3) правни статус: у власништву, право коришћења на средствима у друштвеној и државној својини, закуп, државина,
(4) власнички удели,
(5) грађевинска и употребна дозвола (орган који је издао и број),
(6) укупна површина објекта и парцеле,
(7) врста објекта,
(8) упис у лист непокретности или власнички лист: број листа непокретности или власничког листа, катастарска општина, катастарска парцела; неуписан,
(9) захтев за легализацију (орган коме је захтев поднет, број захтева),
(10) акт надлежног органа о додели средстава на коришћење и располагање (друштвена својина), односно коришћење (државна својина): орган који је акт донео, број акта,
(11) терети: хопотеке, службености, и др,
(12) уписане забележбе у катастру непокретности,
(13) уписане предбележбе у катастру непокретности,
(14) непокретности дате у закуп: назив непокретности, закупац, време закупа, закупнина,
(15) непокретности узете у закуп: назив непокретности, закуподавац, време закупа, закупнина;
10) опрема:
(1) опрема у власништву субјекта евидентирања (вредности преко 50.000 динара),
(2) опрема дата у закуп (ознака опреме, закупац, време закупа, закупнина),
(3) опрема узета у закуп (ознака опреме, закуподавац, време закупа, закупнина),
(4) опрема узета на лизинг (ознака опреме, давалац лизинга, време лизинга, вредност лизинга, рата лизинга);
11) ауторско право – интелектуална својина (жиг, дизајн, ауторско дело и др);
12) најважнији постигнути спортски резултати (национални и међународни);
13) организације којима је субјект евидентирања оснивач: 
(1) назив, седиште, матични број и ПИБ организације,
(2) право учешћа у управљању организацијом,
(3) удео у власништву;
14) економско пословање:
(1) програми и пројекти које реализује: назив и трајање програма, односно пројекта који се финансира или је финансиран у последњих пет година из буџета (јавних прихода), укупни приходи (посебно из буџета) и расходи,
(2) приходи и расходи у претходној години: укупни приходи и расходи, приходи из јавних средстава, приходи од спонзора, изражени губици,
(3) узети кредити: вредност кредита, давалац кредита, рок отплате кредита, месечна рата кредита, хипотека, односно друга средства обезбеђења кредита,
(4) потраживања према трећим лицима: врста потраживања, назив дужника, основ потраживања, висина потраживања, рок исплате потраживања, хипотека и друга средства осигурања потраживања,
(5) хипотеке на туђим непокретностима уписаним у корист субјекта евидентирања,
(6) бруто биланс стања и биланс успеха за последње две пословне године, као и за 1995. и 1996. годину за субјекте евидентирања који су били уписани у надлежни регистар пре или у наведеном периоду,
(7) ревизија финансијских извештаја (за субјекте евидентирања који ту обавезу имају) за последње две пословне године у односу на годину када је поднета евиденциона пријава: ревизор, датум подношења ревизорског извештаја, оцена ревизора;
15) датум усвајања важећег статута и орган који га је усвојио;
16) давање субјекта евидентирања или његовог дела у закуп: основ, закупац, време закупа, висина закупнине;
17) судски спорови: врста спора, вредност спора, ознака суда, ознака предмета, статус у спору, друга страна.
Члан 3.
Евиденциона пријава о спортским организацијама, спортским савезима, спортским друштвима и спортским центрима подноси се на обрасцу који је одштампан уз овај правилник и чини његов саставни део.
Уз евиденциону пријаву из става 1. овог члана подноси се документација утврђена чланом 169. став 2. Закона о спорту.
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 66-00-15/37/2011-03
У Београду, 3. јуна 2011. године
Министар,

Снежана Самарџић Марковић, с.р.
 
 


















ИЗЈАВЉУЈЕМ ПОД ПУНОМ МАТЕРИЈАЛНОМ И КРИВИЧНОМ ОДГОВОРНОШЋУ ДА СУ НАВЕДЕНИ ПОДАЦИ И ПРИЛОЖЕНА ДОКУМЕНТАЦИЈА ТАЧНИ И СВЕОБУХВАТНИ.
НАПОМЕНА: Уз ову пријаву приложена је следећа документација из члана 169. став 2. Закона о спорту:
1) оснивачки акт којим је први пут основан субјект евидентирања;
2) доказ о свим статусним променама субјекта евидентирања;
3) акт надлежног органа о додели средстава на коришћење и располагање;
4) доказ о власништву за непокретности на којима субјект евидентирања има право својине или право коришћења (потпуни лист непокретности или власнички лист);
5) доказ о броју закључених професионалних уговора;
6) податке о броју чланова субјекта евидентирања;
7) доказ о матичном броју додељеном од стране републичког органа надлежног за послове статистике;
8) доказ о пореском идентификационом броју (ПИБ);
9) доказ о бројевима свих рачуна у банкама и оверене фотокопије уговора о кредитима са ратама и роковима отплате;
10) финансијске извештаје који обавезно садрже бруто биланс за последње две пословне године за које је састављен биланс стања и биланс успеха и извештаје о извршеној ревизији (за субјекте евидентирања који ту обавезу имају) у складу са законом за претходне две пословне године у односу на годину када је поднета евиденциона пријава, као и за 1995. и 1996. годину за субјекте евидентирања који су били уписани у регистар пре или у наведеном периоду;
11) статут;
12) оверене фотокопије решења о уписаним хипотекама на непокретностима и уговоре о кредитима осигураним хипотеком;
13) оверене фотокопије решења о хипотекама на туђим непокретностима уписаним у корист субјекта евидентирања и исправе о основу и висини потраживања осигураних хипотеком;
14) оверене фотокопије уговора о давању субјекта евидентирања или његовог дела у закуп;
15) оверене фотокопије уговора о давању непокретности и опреме у закуп;
16) оверене фотокопије уговора о узимању непокретности и опреме у закуп и лизинг;
Списак постојећих акционара или чланова друштва са ограниченом одговорношћу са појединачним учешћем у приватном капиталу, као и преглед судских спорова наведен је у овој пријави.
Уз ову пријаву приложена је и следећа документација из члана 170. став 1. Закона о спорту, (правноснажна одлука надлежног органа, исправа о правном послу сачињена у складу са законом, споразум о накнади за експроприсану непокретност и др.) којим се доказује право својина, односно право коришћења на спортским објектима/непокретностима:
1)
2)
Изјављујем да није могуће благовремено прибавити следећу документацији из члана 169. став 2. Закона о спорту, из следећих оправданих разлога:
1)
2)
У _____________________
________________ 201__
ЛИЦЕ ОВЛАШЋЕНО ЗА ЗАСТУПАЊЕ 
СУБЈЕКТА ЕВИДЕНТИРАЊА
_____________________________________