На основу члана 14. став 1. тач. 10. и 11. и члана 38. став 3. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
Извршни одбор Народне банке Србије доноси
 
ОДЛУКУ
о условима и начину одобравања кредита за хитно обезбеђење ликвидности банака
"Службени гласник РС", број 61 од 10. јула 
				2015.
 
1. Овом одлуком уређују се услови под којима и начин на који Народна банка Србије може солвентној банци којој је хитно потребно привремено обезбедити ликвидност – одобрити краткорочни кредит за одржавање ликвидности (у даљем тексту: кредит за хитно обезбеђење ликвидности), као и врста и квалитет средстава обезбеђења на основу којих се тај кредит може одобрити.
2. Народна банка Србије може банци одобрити кредит за хитно обезбеђење ликвидности у динарима и/или девизама (еврима), с роком доспећа до дванаест месеци.
Кредит из става 1. ове тачке може се одобрити банци на основу залоге хартија од вредности, залоге девиза (укључујући и залогу издвојене девизне обавезне резерве банке), залоге злата, залоге потраживања банке, уписане хипотеке првог реда на непокретностима на којима је банка уписана као власник и на којима није уписан терет у корист трећих лица, гаранције коју је Република Србија, у складу са законом, дала у корист Народне банке Србије за измирење обавеза банке по основу кредита за хитно обезбеђење ликвидности, као и на основу других средстава обезбеђења којa Народна банка Србија оцени као прихватљива.
Износ кредита за хитно обезбеђење ликвидности не може бити већи од 80% вредности средстава обезбеђења из става 2. ове тачке, у складу с проценом вредности тих средстава и ризика који су с њима повезани.
Народна банка Србије може, имајући у виду текућа тржишна и монетарна кретања и ако процени да вредност средстава обезбеђења није довољна за обезбеђење њених потраживања по основу кредита из става 1. ове тачке, захтевати од банке додатна средства обезбеђења и/или враћање одговарајућег износа кредита. 
За износ кредита из става 1. ове тачке који се банци одобрава у девизама (еврима), средства обезбеђења могу гласити само на страну валуту.
3. Кредит за хитно обезбеђење ликвидности Народна банка Србије одобрава банци под условом да је та банка претходно искористила све друге доступне изворе ликвидности и усвојила одговарајући програм мера за превазилажење привремених тешкоћа у одржавању ликвидности. 
4. Испуњеност услова из тачке 3. ове одлуке банка доказује достављањем следеће документације: 
– анализе стања и узрока привремене неликвидности банке, с програмом мера из тачке 3. ове одлуке који је донео управни одбор банке и планом прилива и одлива средстава;
– изјаве управног одбора банке да су претходно искоришћени сви други доступни извори ликвидности;
– друге документације по захтеву Народне банке Србије.
5. Банка је дужна да, поред документације из тачке 4. ове одлуке, Народној банци Србије достави захтев за одобравање кредита за хитно обезбеђење ликвидности, у коме се наводи износ траженог кредита, а уз који се достављају одлука управног одбора банке да се ликвидност обезбеди коришћењем кредита за хитно обезбеђење ликвидности и спецификација средстава обезбеђења која банка нуди у залогу и/или непокретности које нуди у хипотеку, односно предлог акта којим Република Србија даје гаранцију из тачке 2. став 2. ове одлуке. 
6. Извршни одбор Народне банке Србије одлучује, појединачно за сваку банку, о износу кредита за хитно обезбеђење ликвидности који се може пустити у течај, о року доспећа овог кредита, као и о средству његовог обезбеђења. 
Извршни одбор Народне банке Србије доноси одлуку из става 1. ове тачке ценећи адекватност програма мера из тачке 3. ове одлуке, монетарне ефекте одобравања кредита за хитно обезбеђење ликвидности и ефекте тог одобравања на стабилност финансијског система. 
7. На основу одлуке из тачке 6. ове одлуке, Народна банка Србије и банка закључују уговор о кредиту за хитно обезбеђење ликвидности, којим уређују међусобна права и обавезе. 
Народна банка Србије пустиће у течај кредит за хитно обезбеђење ликвидности на основу закљученог уговора из става 1. ове тачке, након што се установи средство обезбеђења у корист Народне банке Србије у складу са одлуком из тог става. 
8. Банка је дужна да Народној банци Србије доставља извештај о кретању њене ликвидности и извршавању програма мера из тачке 3. ове одлуке, заједно с другим подацима битним за извршавање обавеза по основу одобреног кредита за хитно обезбеђење ликвидности, најмање једном у две недеље и по захтеву Народне банке Србије. 
9. Народна банка Србије има право да једнострано откаже уговор из тачке 7. ове одлуке ако банка, у складу са овом одлуком и тим уговором, не извршава утврђене обавезе, престане да испуњава утврђене услове или се њено финансијско стање промени тако да она не може да изврши своје обавезе или је њихово извршење отежано.
На дан отказа уговора из става 1. ове тачке доспевају за наплату све неизмирене обавезе које банка дугује или ће дуговати (недоспела камата до дана отказа) по основу тог уговора.
Ако банка на дан отказа уговора из става 1. ове тачке не изврши све своје обавезе у смислу става 2. ове тачке, на наплату потраживања Народне банке Србије сходно се примењују одредбе о активирању средстава обезбеђења из тачке 12. ове одлуке.
10. На износ кредита за хитно обезбеђење ликвидности који је коришћен у динарима – банка је дужна да Народној банци Србије плаћа камату, по каматној стопи у висини референтне каматне стопе Народне банке Србије увећане за 5 процентних поена. 
На износ кредита за хитно обезбеђење ликвидности који је коришћен у девизама (еврима) – банка је дужна да Народној банци Србије плаћа камату, по каматној стопи у висини тромесечног EURIBOR-а који важи на дан обрачуна камате увећаног за 5 процентних поена.
На износ доспелог а невраћеног кредита за хитно обезбеђење ликвидности – Народна банка Србије, за период доцње, обрачунава и наплаћује камату по каматној стопи која је одлуком којом се уређују каматне стопе које Народна банка Србије примењује у поступку спровођења монетарне политике утврђена за кредите који нису враћени у уговореном року, односно за кредите који се користе противно прописима.
11. Народна банка Србије камате из тачке 10. ове одлуке обрачунава месечно и наплаћује до 8. у месецу за претходни месец.
На име обезбеђења наплате камата из тачке 10. ове одлуке, банка је дужна да Народној банци Србије достави одговарајући број бланко сопствених потписаних и оверених меница, као и овлашћење за њихову попуну.
12. Ако банка кредит за хитно обезбеђење ликвидности не врати до рока утврђеног уговором из тачке 7. ове одлуке – Народна банка Србије наплатиће невраћени износ тог кредита, с каматом и другим трошковима, активирањем залоге и/или хипотеке, односно другог средства обезбеђења. 
13. Даном ступања на снагу ове одлуке престаје да важи Одлука о условима одобравања кредита за одржавање ликвидности банака („Службени гласник РС”, бр. 31/12 и 98/12).
14. Ова одлука ступа на снагу наредног дана од дана објављивања у „Службеном гласнику Републике Србије”. 
 
ИО НБС број 63
У Београду, 9. јула 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.