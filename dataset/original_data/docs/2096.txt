Редакцијски пречишћен текст
 
 
На основу члана 64. став 1. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка и 108/13), а у вези са чланом 59. Закона о здравственом осигурању („Службени гласник РС”, бр. 107/05, 109/05, 57/11, 110/12 – УС, 119/12 и 55/13 – УС) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о отварању Буџетског фонда за лечење обољења, стања или повреда које се не могу успешно лечити у Републици Србији
"Службени 
				гласник РС", бр. 92 од 31. августа 2014, 
				122 од 7. новембра 2014, 131 од 3. децембра 2014 - 
				исправка
 
1. Отвара се Буџетски фонд за лечење обољења, стања или повреда које се не могу успешно лечити у Републици Србији (у даљем тексту: Фонд), као евиденциони рачун у оквиру главне књиге трезора, и то као индиректни корисник буџетских средстава у оквиру раздела Министарства здравља.
2. Фонд се отвара ради обезбеђивања додатних средстава за лечење обољења, стања или повреда, као и лечења оболелих од одређених врста ретких болести (у даљем тексту: болести), које су излечиве, а које се не могу успешно лечити у Републици Србији и за које Републички фонд за здравствено осигурање не може да обезбеди довољан износ средстава за лечење од уплате доприноса за обавезно здравствено осигурање и из других извора финансирања у складу са законом.
Средства из Фонда могу да се додељују деци узраста до 18 
				година, ако у Републици Србији није могуће установити дијагнозу.*
 
*Службени 
				гласник РС, број 122/2014
 
2а. Министар здравља, у складу с прописима којима се 
				уређује државна управа, решењем образује Комисију за доделу 
				средстава из Фонда (у даљем тексту: Комисија).*
Комисија доноси пословник о свом раду.*
Одлуку о додели средстава из Фонда, на предлог Комисије, 
				доноси министар здравља.*
Приликом додељивања средстава из Фонда за лечење болести 
				из тачке 2. ове одлуке приоритет имају деца, као и млади у 
				складу Уставом, законом и потврђеним међународним уговорима.*
 
*Службени 
				гласник РС, број 122/2014
 
3. Фонд се отвара на неодређено време.
4. Фондом управља Министарство здравља.
5. Фонд се финансира из:
1) апропријација обезбеђених у оквиру буџета за текућу годину;
2) донација, легата, поклона и других наменских прихода;
3) других јавних прихода.
6. Средства Фонда користе се за лечење оболелих од болести 
				из тач. 2. и 2а ове одлуке, а додељују се на предлог три лекара 
				одговарајуће специјалности здравствене установе у којој се 
				пацијент лечи, односно надлежног центра за ретке болести. Ради 
				доношења одлуке о додели средстава из Фонда, министар здравља 
				може затражити мишљење надлежне републичке стручне комисије, 
				односно других стручних комисија и тела које образује министар 
				здравља у складу са законом којим се уређује здравствена заштита.*
Преузимање обавеза и плаћања на терет Фонда врше се до 
				нивоа средстава обезбеђених у Фонду.**
Одлуке о додели средстава из Фонда, мишљења републичких и 
				других стручних комисија и тела о немогућности лечења у 
				Републици Србији, као и мишљења иностраних експерата, односно 
				иностране здравствене установе у коју се лице упућује на лечење, 
				о вероватноћи излечења и потврде о трошковима лечења објављују 
				се на интернет страници Министарства здравља.**
 
*Службени 
				гласник РС, број 122/2014
**Службени 
				гласник РС, број 131/2014
 
7. Донатори и корисници средстава Фонда*, односно њихови заступници увид и контролу наменског трошења средстава Фонда остварују преко својих представника у Надзорном одбору Фонда.
Чланове Надзорног одбора Фонда решењем именује Влада, на две године, из реда представника донатора, угледних здравствених радника, медија и удружења чији су циљеви усмерени на побољшање услова за лечење оболелих лица.
Надзорни одбор нарочито:*
1) прати наменско трошење средстава Фонда;*
2) сачињава годишњи извештај о праћењу трошења средстава 
				Фонда и доставља га министру здравља;*
3) благовремено информише министра здравља о 
				неправилностима уоченим у поступку праћења одобравања средстава 
				Фонда и предлаже начин њиховог превазилажења;*
4) активно учествује у креирању мера и активности које за 
				циљ имају обезбеђивање средстава за рад Фонда;*
5) учествује у промовисању активности Фонда.*
Начин рада Надзорног одбора Фонда уређује се његовим пословником.
Стручне, административно-техничке и друге послове за потребе Фонда и Надзорног одбора Фонда обављају запослени у Министарству здравља, у складу са законом, актом о унутрашњем уређењу и систематизацији радних места и другим прописима.
 
*Службени 
				гласник РС, број 122/2014
 
8. У случају укидања Фонда, његова права и обавезе преузима Министарство здравља.
9. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 400-9720/2014
У Београду, 30. августа 2014. године
Влада
Председник,
Александар Вучић, с.р.