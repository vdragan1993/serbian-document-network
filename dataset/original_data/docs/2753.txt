На основу члана 49a став 4. Закона о девизном пословању („Службени гласник РС”, бр. 62/06, 31/11 и 119/12), као и члана 14. став 1. тачка 9. и члана 34. тачка 9. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/12), 
	
Извршни одбор Народне банке Србије доноси
 
ОДЛУКУ
о медаљама и жетонима сличним кованицама евра

"Службени гласник РС", број 62 од 
	16. јула 2013.
 
1. Овом одлуком уређују се обележја на основу којих се утврђује сличност медаља и жетона страном кованом новцу – евру.
2. Поједини појмови, у смислу ове одлуке, имају следећа значења:
1) евро је законско средство плаћања држава чланица Европске монетарне уније;
2) симбол евра је „€”, приказан у Прилогу 1, који је одштампан уз ову одлуку и њен је саставни део; 
	
3) медаље и жетони су метални предмети, осим плочица намењених за израду кованог новца, који имају изглед и/или техничка својства кованог новца, али нису законско средство плаћања (новац) нити законски инструменти плаћања ни у једној држави;
4) злато је легура која садржи злато са степеном финоће од најмање 375 хиљадитих делова њене тежине;
5) сребро је легура која садржи сребро са степеном финоће од најмање 500 хиљадитих делова њене тежине;
6) платина је легура која садржи платину са степеном финоће од најмање 850 хиљадитих делова њене тежине;
7) референтна величина је величина дефинисана у Прилогу 2, који је одштампан уз ову одлуку и њен је саставни део;
8) привредни субјект је правно или физичко лице које продаје, израђује, увози или дистрибуира медаље/жетоне који су слични кованицама евра – ради продаје или у друге комерцијалне сврхе.
3. Обележја медаља и жетона који су слични кованицама евра јесу:
1) термини „евро” или „евро цент” или симбол евра на њиховој површини;
	
2) димензије у оквиру референтне величине; 
3) дизајн на њиховој површини који је сличан:
– било ком дизајну или његовим деловима који се појављују на кованицама евра, нарочито укључујући натпис „евро” или „евро цент”, 12 звездица Европске уније, слике географског приказа и бројеве, приказане на начин на који су приказани на кованицама евра,
– симболима који представљају национални суверенитет држава чланица Европске монетарне уније, у облику и изгледу у ком су приказани на кованицама евра, нарочито укључујући лик шефа државе, грб, ознаке ковница, ознаке гравера и име државе,
– облику обода или дизајну обода кованица евра, 
– симболу евра.
4. Народна банка Србије доставиће Европском бироу за борбу против превара (OLAF) све металне предмете које добије на увид а за које у складу с тачком 3. ове одлуке утврди да су према обележјима слични кованицама евра, да би се одредило да ли се ти метални предмети могу сматрати медаљом, односно жетоном у смислу те одлуке, као и да ли могу изазвати забуну у односу на кованицу евра.
5. Изузетно од тачке 3. одредба под 1) ове одлуке, медаље и жетони који на површини имају термине „евро” или „евро цент” или симбол евра без номиналне вредности – нису слични кованицама евра ако њихова величина одступа од референтне величине, осим ако поседују обележја из тачке 3. одредба под 3) ове одлуке.
Ако на медаљи, односно жетону постоји номинална вредност – на лицу или наличју медаље, односно жетона мора постојати видљива назнака „Није законско средство плаћања.”.
6. Изузетно од тачке 3. одредба под 2) ове одлуке, медаље и жетони чија је величина у оквиру референтне величине нису слични кованицама евра у следећим случајевима:
1) ако у средини имају рупу пречника већег од шест милиметара или ако су вишеугаоног облика а немају више од шест углова и притом испуњавају услов из одредбе под 3), алинеје друге, ове тачке; 
	
2) ако су израђени од злата, сребра или платине; 
3) ако испуњавају следеће услове:
– комбинације њихових пречника и висине обода су изван распона пречника и висине обода датих у Прилогу 2,
– комбинације пречника и својстава метала од којих су израђени су изван распона и својстава метала датих у Прилогу 2.
7. Медаље и жетони израђени, односно увезени пре ступања на снагу ове одлуке а који су у складу с том одлуком слични кованицама евра – могу се користити до 31. децембра 2015. године.
8. Привредни субјект који дистрибуира медаље/жетоне из тачке 7. ове одлуке дужан је да Народној банци Србије доставља годишњи извештај о тим медаљама/жетонима.
Извештај из става 1. ове тачке привредни субјект из тог става мора потписати, а, ако је реч о правном лицу – и оверити. Тај извештај треба да садржи следеће податке:
– детаљан опис медаље/жетона (изглед аверса, реверса, текстове, симболе и све приказе),
– фотографију аверса и реверса медаље/жетона,
– назив произвођача,
– број медаља/жетона који су у дистрибуцији,
– места њихове употребе.
Привредни субјект из става 1. ове тачке обавезан је да извештај из тог става доставља најкасније 15. јануара текуће године са стањем на дан 31. децембра претходне године, и то тако да први извештај, са стањем на дан 31. децембра 2013. године, достави најкасније 15. јануара 2014. године, а последњи, са стањем на дан 31. децембра 2015. године – најкасније 15. јануара 2016. године.
	
Уз први извештај потребно је приложити један примерак медаље/жетона о ком се извештава Народна банка Србије.
9. Ова одлука ступа на снагу осмог дана од дана објављивања у „Службеном гласнику Републике Србије”.
ИО НБС број 30
У Београду, 11. јула 2013. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.
 
Прилог 1


 
Прилог 2
Дефиниција референтне величине
Референтна величина јесте скуп комбинација вредности пречника и висине обода медаље/жетона – у оквиру референтног распона за пречник, односно висину обода медаље/жетона.
Референтни распон за пречник медаље/жетона је од 19,00 mm до 28,00 mm.
Референтни распон за висину обода медаље/жетона је од 7,00% до 12,00% сваке вредности у оквиру референтног распона за пречник медаље/жетона.
Распони пречника и висине обода медаља и жетона сличних кованици евра





Пречник (у mm)

Висина обода (у mm)



1.

19,45–20,05

1,63–2,23



2.

21,95–22,55

1,84–2,44



3.

22,95–23,55

2,03–2,63



4.

23,95–24,55

2,08–2,68



5.

25,45–26,05

1,90–2,50



Распон пречника медаља и жетона сличних кованици евра и својства метала од којих су израђени






Пречник (mm)

Својства метала



1.

19,00–21,94

Електрична проводљивост између 14,00% и 18,00% IACS



2.

21,95–24,55

Електрична проводљивост: 
– између 14,00% и 18,00% IACS;
– између 4,50% и 6,50% IACS, осим ако је медаља или жетон од једне легуре чији је магнетски момент изван распона од 1,0 до 7,0 μVs.cm




3.

24,56–26,05

Електрична проводљивост: 
– између 15,00% и 18,00% IACS; 
– између 13,00% и 15,00% IACS, осим ако је медаља или жетон од једне легуре чији је магнетски момент изван распона од 1,0 до 7,0 μVs.cm




4.

26,06–28,00

Електрична проводљивост између 13,00% и 15,00% IACS, осим ако је медаља или жетон од једне легуре чији је магнетски момент изван распона од 1,0 до 7,0 μVs.cm




Графички приказ референтне величине и ограничења која се односе на димензије и својства метала