ЗАКОН 


о мерама
према имовини лица оптужених за ратне злочине пред Међународним трибуналом за
кривично гоњење лица одговорних за тешка кршења међународног хуманитарног права
почињена на територији бивше Југославије од 1991. године, која се налазе у
бекству 

„Службени лист СЦГ“, број 15 од 7. априла 
2006.

 

 

Члан 1.

Овим законом уређују се мере према имовини лица оптужених за ратне
злочине пред Међународним трибуналом за кривично гоњење лица одговорних за
тешка кршења међународног хуманитарног права почињена на територији бивше
Југославије од 1991. године (у даљем тексту: Међународни кривични трибунал),
која се налазе у бекству. 

 

Члан 2.

Мере, у смислу овог закона, увешће се на делу имовине који чине
фондови и економска средства и обухватају замрзавање фондова и економских
средстава. 

 

Члан 3.

Под фондовима се подразумевају било која финансијска средства и
приходи, укључујући готов новац, чекове, новчане обвезнице, менице, новчане
налоге и друге инструменте плаћања; улози код финансијских институција и других
организација, салда на рачунима, потраживања и обавезе које произилазе из
потраживања; инструменти обезбеђења потраживања који се преносе јавним или
нејавним путем, укључујући акције или уделе, потврде о залози, обвезнице,
признанице и гаранције; камате, дивиденде и остали приходи који настају од
финансијских средстава; право компензације, гаранције, потврде о обавези да се
нешто учини и друге финансијске обавезе; кредитна писма, теретнице и
купопродајни уговори; потврде о камати на фондовима или финансијским средствима
и сва друга финансијска средства и приходи.

Под економским средствима се подразумевају телесне и бестелесне
ствари, покретне и непокретне ствари и друга средства било које врсте, која
нису фондови, али се могу употребити за стицање фондова, добара или услуга. 


 

Члан 4.

Под замрзавањем фондова се подразумева ограничавање располагања
фондовима које се састоји у спречавању било каквог преноса, трансфера,
употребе, приступа или коришћења фондова, на било који начин који би за
последицу имао промену њиховог обима, износа, локације, власништва, државине,
карактера, намене или друга промена која би омогућила да се средства употребе.

Под замрзавањем економских средстава се подразумева ограничавање
располагања економским средствима, које се састоји у спречавању њихове употребе
да би се стекли фондови, добра или услуге на било који начин, укључујући
продају, изнајмљивање или стављање под залогу. 

 

Члан 5.

Сви фондови и економска средства, која су у својини или државини
лица оптужених за ратне злочине пред Међународним кривичним трибуналом која се
налазе у бекству, биће замрзнути.

Решење о замрзавању фондова и економских средстава доноси орган
одређен прописима држава чланица донесеним у складу са чланом 7. овог закона (у
даљем тексту: надлежни орган). 

 

Члан 6.

У односу на имовину која је замрзнута, уведене мере биће укинуте
решењем надлежног органа по службеној дужности, ако оптужени против кога је
замрзавање имовине одређено постане доступан државним органима Србије и Црне
Горе или Међународном кривичном трибуналу.

Уведене мере могу се укинути и ако надлежни орган процени да су
поједини фондови или економска средства потребни за подмирење основних
трошкова, укључујући трошкове исхране, станарине, лекова и лечења, пореза,
премија осигурања и јавних обавеза намењених за плаћање трошкова који настану у
вези са редовним чувањем или одржавањем замрзнутих фондова или економских
средстава. 

 

Члан 7.

Поступак спровођења мера из овог закона у државама чланицама
уредиће се прописима држава чланица. 

 

Члан 8.

Овај закон ступа на снагу осмог дана од дана објављивања у
"Службеном листу СЦГ".