На основу члана 19. став 1. тачка 1), чл. 32. и 57. Закона о јавним медијским сервисима („Службени гласник РС”, број 83/14),
Управни одбор Јавне медијске установе „Радио-телевизија Војводине”, на 142. седници одржаној 11. децембра 2014. године, доноси
 
СТАТУТ
Јавне медијске установе „Радио-телевизија Војводине”
"Службени гласник РС", број 
	3 од 14. јануара 2015.
 
I. ОПШТЕ ОДРЕДБЕ
Члан 1.
Овим статутом се ближе уређује унутрашња организација, начин рада Јавне медијске установе „Радио-телевизија Војводине” (у даљем тексту: РТВ) и њених органа, доношење општих аката, овлашћење у располагању средствима којима послује, поступак именовања генералног директора, главних и одговорних уредника и директора програма као и друга питања значајна за рад и функционисање РТВ.
Члан 2.
РТВ је покрајински јавни медијски сервис који је независан и самосталан правни субјект. 
	
РТВ обављањем своје основне делатности, омогућава остваривање јавног интереса у области јавног информисања и пружа опште и свеобухватне медијске услуге које подразумевају информативне, образовне, културне и забавне садржаје намењене свим деловима друштва.
РТВ је основана као Радиодифузна установа Војводине „Радио-телевизија Војводине” Законом о радиодифузији („Службени гласник РС”, број 42/02, 97/04, 76/05, 79/05 – др. закон, 62/06, 85/06, 86/06 – испр. и 41/09), а у складу са Законом о јавним медијским сервисима („Службени гласник РС”, број 83/14) наставља са радом као Јавна медијска установа „Радио-телевизија Војводине”, који закон утврђује устројство и начин рада, као и друга питања од значаја за рад РТВ. 
	
Рад РТВ се заснива на начелима:
– истинитог, непристрасног, потпуног и благовременог информисања;
– независности уређивачке политике;
– забрани сваког облика цензуре и незаконитог утицаја на рад јавног медијског сервиса, редакције и новинара;
– примени међународно признатих норми и принципа, а нарочито поштовања људских права и слобода и демократских вредности и
– поштовања професионалних стандарда и кодекса.
РТВ делује интеркултурално у циљу: 
– унапређења квалитета живота грађана, уважавања демократског плуралног дијалога, међусобног и међунационалног поштовања, толеранције и стваралаштва;
– подизања нивоа квалитета програма производњом разноврсних програмских садржаја и жанрова трајних и универзалних вредности;
– иновативности стварањем и имплементацијом нових програмских формата и технологија у дигиталном окружењу;
– промоције стваралаштва и културе Војводине;
– очувања културног и националног идентитета српског народа и националних мањина у Војводини и сарадње са регионалним и међународним струковним организацијама и удружењима. 
	
Члан 3.
РТВ пружа медијске услуге на најмање два телевизијска и најмање три радијска програма на територији Аутономне покрајине Војводине.
РТВ пружа медијске услуге као електронско издање на интернет и другим информационо-комуникационим медијским платформама. 
	
РТВ пружа опште медијске услуге на најмање једном телевизијском и једном радијском програму. 
	
РТВ може започети пружање нове медијске услуге радијског или телевизијског програма, односно аудио-визуелне медијске услуге на захтев која се битно разликује од услуга које РТВ већ пружа у погледу садржаја, приступа или групе корисника којима је намењена у складу са законом.
Члан 4.
Назив покрајинског јавног медијског сервиса је: Јавна медијска установа „Радио-телевизија Војводине”.
Скраћени назив Јавне медијске установе „Радио-телевизија Војводине” је РТВ.
У употреби на енглеском језику назив РТВ је: Pubic Service Media ,,Radio-Television of Vojvodina”. 
	
Седиште РТВ је Нови Сад.
Адреса РТВ је Улица Игњата Павласа број 3.
Одлуку о промени седишта и адресе доноси Управни одбор РТВ-а.
РТВ има својство правног лица.
Члан 5.
РТВ има заштитни знак који обавезно садржи скраћени назив (лого), а о чијем графичком изгледу одлуку доноси Управни одбор на предлог Генералног директора.
Члан 6.
РТВ има свој печат и штамбиљ.
Печат има облик круга, пречника 32 mm.
Текст печата садржи пун назив и седиште РТВ: Јавна медијска установа „Радио-телевизија Војводине”, Нови Сад, који се уписује кружно око скраћеног назива: РТВ, који се налази у центру печата. 
	
Текст печата уписује се на српском језику, ћириличним писмом.
Печат се израђује у једанаест примерака који се сваки појединачно обележавају редним бројем – римском цифром од I до XI, која се ставља испред седишта РТВ. 
	
Штамбиљ је правоугаоног облика 40 х 55 mm. Текст штамбиља садржи пун назив и седиште РТВ: Јавна медијска установа „Радио-телевизија Војводине”, Нови Сад, који се уписује на српском језику ћириличним писмом.
Изглед и текст печата који ће се користити код обављања послова на основу поверених јавних овлашћења , Управни одбор ће дефинисати посебним актом.
Члан 7.
Начин и употреба печата и штамбиља регулише се општим актом у складу са законом.
Члан 8.
Дан РТВ је: 29. новембар, када се 1949. године први пут огласио Радио Нови Сад.
Поводом дана РТВ-а, појединцима-активним телевизијским ствараоцима за целокупно ауторско дело у области телевизијског стваралаштва додељује се награда „Славуј Хаџић”, као и годишње награде запосленима који су остварили изузетне резултате.
Члан 9.
Основна делатност РТВ је у функцији остваривања јавног интереса дефинисаног Законом о јавним медијским сервисима, а подразумева производњу, куповину, обраду и објављивање радио, телевизијских и мултимедијалних садржаја, нарочито информативних, образовних, културно-уметничких, дечјих, забавних, спортских, верских и других који су од јавног интереса за грађане, а који за циљ имају остваривање људских права и слобода, размену идеја и мишљења, неговање вредности демократског друштва, унапређивање политичке, полне, међунационалне и верске толеранције и разумевања, као и очување националног идентитета српског народа и националних мањина, као и пружање аудио и аудио-визуелних медијских услуга и објављивање електронских издања као услуга од јавног интереса.
Поред делатности из става 1. овог члана РТВ може обављати и комерцијалну делатност, којом се не сме угрозити обављање основне делатности, као што је: 
	
1) уступање права на јавно саопштавање радијских, телевизијских или других медијских садржаја;
2) објављивање огласних порука или другог облика аудио-визуелне комерцијалне комуникације (нпр. спонзорство, пласирање производа и др.);
3) пружање интерактивних услуга које су у вези са медијским услугама или других интерактивних услуга;
4) организовање јавног извођења музичких садржаја и других приредби које нису саставни део услуга јавног медијског сервиса;
5) производња, давање у закуп и продаја фонограма и видеограма;
6) пружање техничких услуга и изнајмљивање производних и других капацитета;
7) обављање и других комерцијалних делатности које служе обављању основне делатности, ако се оне у мањем опсегу или уобичајено обављају уз ту делатност (пружање интелектуалних услуга, издавачка делатност и сл.).
РТВ производи и пружа медијске услуге на српском језику и на језицима националних мањина.
Члан 10.
Јавни интерес, у складу са законом којим се уређује област јавног информисања, који РТВ као јавни медијски сервис остварује кроз своје програмске садржаје, је:
1) истинито, благовремено, потпуно, непристрасно и професионално информисање грађана и омогућавање слободног формирања и изражавања мишљења слушалаца и гледалаца на територији Републике Србије, Аутономне Покрајине Војводине и локалне самоуправе;
2) поштовање и представљање основних људских права и слобода, демократских вредности и институција и унапређивање културе јавног дијалога;
3) поштовање приватности, достојанства, угледа, части и других основних права и слобода човека;
4) поштовање и подстицање плурализма политичких, верских и других идеја и омогућавање јавности да буде упозната са тим идејама, не служећи интересима појединих политичких странака и верских заједница, као ни било ком другом појединачном политичком, економском, верском и сличном становишту или интересу;
5) задовољавање потреба у информисању свих делова друштва без дискриминације, водећи рачуна нарочито о друштвено осетљивим групама као што су деца, омладина и стари, мањинске групе, особе са инвалидитетом, социјално и здравствено угрожени и др.;
6) задовољавање потреба грађана за програмским садржајима који обезбеђују очување и изражавање културног идентитета како српског народа тако и националних мањина, водећи рачуна да националне мањине прате одређене програмске целине и на свом матерњем језику и писму;
7) непристрасно обрађивање политичких, историјских, привредних, социјалних, здравствених, културних, образовних, научних, еколошких и других питања, омогућавајући равноправно сучељавање различитих становишта;
8) бесплатно и једнако представљање политичких странака, коалиција и кандидата који имају потврђене изборне листе за републичке, покрајинске или локалне изборе, у време предизборне кампање;
9) афирмисање националних културних вредности српског народа и националних мањина који живе у Републици Србији, као и зближавања и прожимања њихових култура;
10) развој медијске писмености становништва;
11) производња домаћег документарног и играног програма;
12) благовремено обавештавање о актуелним збивањима у свету и о научним, културним и осталим цивилизацијским достигнућима;
13) унапређивање општег образовања, здравственог образовања и образовања у вези са заштитом животне средине;
14) развијање културе и уметничког стваралаштва;
15) неговање хуманих, моралних, уметничких и креативних вредности;
16) задовољавање забавних, рекреативних, спортских и других потреба грађана;
17) информисање наших грађана у иностранству, као и припадника српског народ који живи ван територије Републике Србије;
18) представљање културног наслеђа и уметничког стваралаштва у земљи и иностранству;
19) информисање иностране јавности о догађајима и појавама у Републици Србији.
Члан 11.
У остваривању јавног интереса РТВ је дужна да:
1) уважава језичке и говорне стандарде, како већинског становништва тако, у одговарајућој сразмери, и националних мањина на подручју на коме се програм емитује као и језичке и говорне стандарде глувих и наглувих особа;
2) на републичком, покрајинском и локалном нивоу користи све своје расположиве капацитете укључујући и дописничку мрежу у циљу остваривања права свих грађана на равноправно информисање;
3) обезбеди коришћење и развој савремених техничко-технолошких стандарда у производњи и објављивању програма и у предвиђеном времену реализују планове преласка на нове дигиталне технологије;
4) сарађује са другим јавним медијским сервисом и размењује програмске садржаје који су од интереса за грађане Републике Србије;
5) обезбеђује чување радијских и телевизијских записа као културног наслеђа од националног интереса.
Члан 12.
У обављању основне делатности РТВ има институционалну аутономију и уређивачку независност, а нарочито у погледу:
1) утврђивања концепције и одређивања програмских садржаја, у складу са законом;
2) уређивања програмске шеме;
3) организације делатности;
4) избора руководилаца, главних и одговорних уредника и запошљавања;
5) набавке и продаје робе и услуга;
6) управљања финансијским средствима, у складу са законом;
7) припреме и извршавања финансијског плана;
8) преговарања, односно припреме и потписивања правних аката који се односе на пословање РТВ;
9) избора заступника у правним пословима и другим правним стварима.
Члан 13.
РТВ је дужна да у програмима користи српски језик, ћирилично писмо и знаковни језик као облик комуникације глувих и наглувих особа.
Употреба српског језика није обавезна у програму намењеном припадницима националних мањина, али се ови програми могу титловати на српски језик.
Употреба српског језика и ћириличког писма није обавезна ни:
1) ако се објављују филмови и друга аудио-визуелна и радијска дела у изворном облику;
2) ако се објављују музичка дела с текстом који је писан на страном језику;
3) ако су програми намењени учењу страног језика; ако су програми намењени страним држављанима или грађанима Републике Србије који живе ван њене територије, који те програме не могу пратити на српском језику;
4) ако се у програму, ради веродостојности информације, објављују документ, име или изјава у изворном облику.
Члан 14.
РТВ обезбеђује најмање 10% годишњег програмског времена или најмање 10% годишњег програмског буџета, за аудио-визуелна дела европске независне продукције, изузимајући време намењено за вести, спортске догађаје, игре, рекламе, телетекст и телевизијску продају.
Удео из става 1. овог члана достиже се постепено, у складу са одредбама закона којим се уређује област електронских медија, уважавајући обавезу РТВ као јавног медијског сервиса да обезбеди остваривање јавног интереса кроз информативне, образовне, културне и забавне садржаје. 
	
Програмски садржаји старији од пет година могу чинити највише половину удела из става 1. овог члана. Програмски садржаји независних продукција из става 1. овог члана бирају се на основу јавног конкурса.
Поступак и критеријуми за одабир програмских садржаја из става 1. овог члана ближе се утврђује општим актом РТВ.
Критеријуми за одабир програмских садржаја из става 1. овог члана морају бити недискриминаторски и у складу са програмским обавезама прописаним Законoм о јавним медијским сервисима.
II. ДЕЛАТНОСТ И ПОСЛОВАЊЕ РТВ
Члан 15.
Претежна делатност РТВ је:
60.20 Производња и емитовање телевизијског програма.
Поред претежне делатности из става 1. овог члана, РТВ обавља и остале делатности: 
	
18.20 Умножавање снимљених записа;
47.63 Трговина на мало музичким и видео записима у специјализованим продавницама;
47.91 Трговина на мало посредством поште или интернета;
56.10 Делатности ресторана и покретних угоститељских објеката;
58.11 Издавање књига;
58.14 Издавање часописа и периодичних издања;
59.11 Производња кинематографских дела, аудио-визуелних производа и телевизијског програма;
59.12 Делатности које следе након фазе снимања у производњи кинематографских дела и телевизијског програма;
59.13 Дистрибуција кинематографских дела, аудио-визуелних дела и телевизијског програма;
59.14 Делатност приказивања кинематографских дела;
59.20 Снимање и издавање звучних записа и музике; 
60.10 Емитовање радио-програма;
61.10 Кабловске телекомуникације;
61.20 Бежичне телекомуникације;
61.30 Сателитске телекомуникације;
61.90 Остале телекомуникационе делатности;
63.12 Веб портали;
73.12 Медијско представљање;
77.22 Изнајмљивање видео-касета и компакт-дискова;
77.39 Изнајмљивање и лизинг осталих машина, опреме и материјалних добара;
79.90 Остале услуге резервације и делатности повезане с њима;
82.30 Организовање састанака и сајмова;
85.52 Уметничко образовање;
85.59 Остало образовање;
90.01 Извођачка уметност;
90.02 Друге уметничке делатности у оквиру извођачке уметности;
90.04 Рад уметничких установа;
91.01 Делатности библиотека и архива.
РТВ може обављати и друге делатности, укључујући и спољнотрговинску делатност, уколико за то испуњава услове предвиђене законом. 
	
Члан 16.
Организацију РТВ чине следећи организациони делови:
– Пословна јединица Програм 
– Пословна јединица Продукција
– Пословна јединица Техника и технологије
– Пословна јединица Подршка пословању.
Пословне јединице су Генералном директору одговорне за обављање основне делатности у складу са одредбама овог статута и законским прописима.
У РТВ се образују и организационe јединице, и то: Интерна ревизија, Кабинет и Генерални секретаријат. 
	
Организациона јединица Интерна ревизија успоставља се ради сталног праћења и надзора законитости рада и пословања. Интерни ревизор за свој рад одговоран је Управном одбору и Генералном директору.
У Кабинету Генералног директора обављају се стручно-административни послови у сврху обезбеђивања услова неопходних за рад Генералног директора и осталих органа Установе у оквиру законом и статутом установљене надлежности.
У Генералном секретаријату обављају се послови којима се обезбеђују услови за координирано пословање између организационих делова и законито пословање РТВ ( изузев финансијског пословања и јавних набавки), послови везани за међународне односе, послови планирања и осмишљавања пројеката, праћење и примена светских достигнућа и специјализованих искустава из делатности послодавца као и послови корпоративне безбедности, коорпоративне и програмске промоције, истраживања јавног мњења и аудиторијума, и успостављање комуникације у оквиру РТВ-а и комуникације између РТВ и јавности.
Генерални секретар који руководи Генералним секретаријатом, одговоран је за рад и ефикасно функционисање ове организационе јединице Генералном директору.
Општим актом о организацији и систематизацији послова ближе се уређује организација утврђена одредбама овог члана као и други организациони делови, врста послова и посебни услови за рад на тим пословима према потребама рада, пословања и развоја РТВ и захтевима организације рада, тако да обезбеди јединство процеса рада, оптимално функционисање, пуна запосленост и рационално коришћење знања и способности запослених.
III. ОРГАНИ И НАЧИН РАДА ОРГАНА РТВ
Члан 17.
Органи РТВ су Управни одбор, Генерални директор и Програмски савет.
1. УПРАВНИ ОДБОР
Члан 18.
Управни одбор је орган управљања кога чини девет чланова.
Управни одбор бира председника из реда својих чланова.
Председника управног одбора у одсутности замењује члан управног одбора по овлашћењу председника управног одбора. 
	
Чланове Управног одбора, у складу са законом и Статутом Регулаторног тела за електронске медије (у даљем тексту: Регулатор), именује и разрешава Савет Регулатора двотрећинском већином укупног броја чланова на основу јавног конкурса који расписује шест месеци пре истека мандата у складу са критеријумима прописаним Законом о јавним медијским сервисима.
Чланови Управног одбора именују се из реда угледних стручњака из области које су од значаја за обављање послова установа јавног медијског сервиса (стручњаци из области медија, културе, менаџмента, права и финансија). За чланове Управног одбора РТВ Савет Регулатора именује лица која живе и раде на подручју Аутономне покрајине Војводине.
Чланови Управног одбора не могу бити носиоци јавних функција и функција у политичкој странци, запослени код пружаоца медијске услуге, као ни лица чије би чланство у Управном одбору могло да доведе до сукоба интереса у складу са прописом који регулише спречавање сукоба интереса при обављању јавне функције.
Чланови Управног одбора не смеју обављати услуге и друге послове за РТВ.
Члан 19.
Мандат чланова Управног одбора је пет година.
Једно лице може бити именовано за члана Управног одбора највише два пута.
У свом раду чланови Управног одбора су самостални и старају се о доследној примени закона.
Члан 20.
Управни одбор одлуке доноси већином гласова укупног броја чланова, сем у случајевима када је законом и овим статутом предвиђено да се поједине одлуке доносе двотрећинском већином гласова укупног броја чланова.
Чланови Управног одбора имају право на накнаду за свој рад у висини просечне нето зараде за претходни месец у РТВ.
Члан 21.
У оквиру законом установљеног делокруга Управни одбор:
1) усваја Статут РТВ, двотрећинском већином гласова укупног броја чланова на који сагласност даје Савет Регулатора;
2) усваја стратегију развоја РТВ, двотрећинском већином гласова укупног броја чланова;
3) утврђује програмску концепцију РТВ на годишњем нивоу, двотрећинском већином гласова укупног броја чланова;
4) усваја финансијски план и план рада;
5) усваја план набавки и план пословања;
6) доноси одлуку о усклађивању висине таксе;
7) усваја предлог пројеката РТВ-а који се финансирају из буџетских средстава у складу са Законом;
8) именује и разрешава Генералног директора РТВ, двотрећинском већином гласова укупног броја чланова, а образложену одлуку о именовању доноси након спроведеног јавног конкурса и чини је доступном јавности;
9) именује и разрешава главне и одговорне уреднике и директора програма, двотрећинском већином гласова укупног броја чланова, a образложену одлуку о именовању доноси на предлог Генералног директора након спроведеног јавног конкурса и чини је доступном јавности;
10) именује и разрешава одговорног уредника програма на језику националне мањине на предлог Генералног директора у складу са законом и овим статутом;
11) даје сагласност на акт Генералног директора о организацији и систематизацији послова РТВ;
12) доноси инвестиционе планове;
13) усваја финансијске извештаје (периодичне и годишње) и на други начин контролише финансијско пословање РТВ;
14) именује интерног ревизора на предлог Генералног директора, и доноси одлуку о његовом разрешењу;
15) врши надзор над законитошћу обављања делатности на бази извештаја интерног ревизора;
16) разматра предлоге и препоруке Програмског савета;
17) усваја извештај о раду и пословању и доставља га Народној скупштини, Савету Регулатора и обавештава јавност;
18) доноси одлуку о попису основних средстава, инвентара и друге имовине (обавезе и потраживања, лиценце, готовински еквиваленти и готовина) и о усвајању извештаја о попису у претходној години; 
	
19) именује и разрешава чланове сталних и повремених одбора, комисија, помоћних и других радних тела која се оснивају за послове из надлежности Управног одбора; 
	
20) на предлог генералног директора доноси планове за организацију и извршавање одбрамбених припрема за рад РТВ-а у условима ратног или ванредног стања;
21) доноси Пословник о раду Управног одбора и друга општа акта у складу са законом и овим статутом;
22) двотрећинском већином гласова укупног броја чланова Управног одбора доноси одлуку којом утврђује максималан износ за закључење појединачних правних послова за које није потребна сагласност Управног одбора и даје сагласност на закључење појединачних правних послова преко утврђеног максималног износа, као и када је збирна вредност више повезаних послова на годишњем нивоу двоструко већа од тог максималног износа;
23) даје аутентично тумачење одредаба Статута и
24) обавља и друге послове утврђене законом и Статутом.
Управни одбор РТВ доноси заједничку одлуку са Управним одбором РТС о садржају и форми јединственог обрасца за наплату таксе и јединственог обрасца о ослобађању плаћања таксе.
Управни одбор одлуке доноси већином гласова укупног броја чланова, изузев у случају када је овим статутом предвиђена двотрећинска већина. 
	
Члан 22.
Мандат члана Управног одбора престаје:
1) протеком времена на које је именован;
2) подношењем оставке у писменој форми Савету Регулатора;
3) разрешењем из разлога предвиђених законом;
4) смрћу.
Савет Регулатора, у складу са законом, покреће поступак за именовање новог члана Управног одбора у случају из става 1. овог члана.
Члан 23.
Члан Управног одбора РТВ у складу са законом може бити разрешен:
1) ако је због болести, на основу налаза надлежне здравствене установе, неспособан за обављање дужности члана Управног одбора у периоду дужем од шест месеци;
2) ако се од стране Регулатора утврди да је у поступку именовања дао нетачне податке о себи;
3) ако неоправдано није присуствовао на три седнице Управног одбора у току једне године;
4) ако постане носилац јавне или политичке функције, или ако се запосли код пружаоца медијских услуга;
5) ако је поступао противно одредбама закона, Статута и других прописа који уређују обављање делатности установе јавног медијског сервиса;
6) ако је осуђен на безусловну казну затвора.
Одлуку о разрешењу члана Управног одбора, са образложењем, доноси, у складу са законом Савет Регулатора, двотрећинском већином гласова укупног броја чланова Савета.
У поступку разрешења члану Управног одбора даје се могућност да се изјасни о разлозима за разрешење.
Члан 24.
Седницама Управног одбора присуствују, без права одлучивања, Генерални директор, и друга лица на позив председника Управног одбора.
Лица из става 1. овог члана дужна су да на захтев Управног одбора дају информације, објашњења и стручна образложења о питањима која су на дневном реду.
2. ГЕНЕРАЛНИ ДИРЕКТОР
Члан 25.
Генерални директор:
1) заступа у складу са законом и представља РТВ;
2) обезбеђује законитост рада и пословања;
3) организује и управља процесом рада и води пословање РТВ;
4) одлучује о правима, обавезама и одговорностима из радног односа запослених у складу са законом;
5) предлаже Управном одбору стратегију развоја и план рада;
6) израђује и предлаже Управном одбору, заједно са главним и одговорним уредницима, директором програма и уредницима организационих целина програмску концепцију којом се остварује јавни интерес и одговара за њено остваривање;
7) предлаже Управном одбору увођење нове медијске услуге;
8) одговара за спровођење одлука Управног одбора и подноси Управном одбору извештаје о раду и пословању;
9) разматра препоруке Програмског савета;
10) предлаже Управном одбору именовање и разрешење главних и одговорних уредника, као и директора програма;
11) прибавља мишљење националног савета националне мањине о кандидатима за одговорног уредника програма на језику националне мањине пре подношења предлога за његово именовање Управном одбору;
12) доноси акт о организацији и систематизацији послова РТВ на који сагласност даје Управни одбор;
13) одлучује о другим питањима и доноси општа и појединачна акта која у складу са законом и овим статутом нису у надлежности Управног одбора 
	
14) обавља и друге послове утврђене законом и Статутом.
Члан 26.
Одлуку о именовању Генералног директора, са образложењем, доноси Управни одбор, двотрећинском већином гласова укупног броја чланова, након спроведеног јавног конкурса.
Мандат Генералног директора је пет година и исто лице може бити именовано за Генералног директора највише два пута.
За Генералног директора може бити именовано лице из реда угледних стручњака из области које су од значаја за обављање послова установе јавног медијског сервиса.
За Генералног директора не може бити именовано лице које у складу са законом и овим статутом не може бити члан Управног одбора, изузев у случају ограничења које се односи на лице које је запослено код пружалаца медијских услуга.
За Генералног директора може бити именовано лице које има пребивалиште на територији Републике Србије и држављанин је Републике Србије, има високу стручну спрему и 10 година искуства на руководећим пословима.
Кандидати за Генералног директора приликом конкурисања дужни су да поред доказа о испуњавању услова доставе програм рада и управљања РТВ за мандатни период на који се именује.
Члан 27.
Мандат Генералног директора престаје:
1) протеком времена на које је именован;
2) подношењем оставке у писменој форми Управном одбору;
3) разрешењем из разлога предвиђених законом и овим статутом;
4) смрћу.
Управни одбор без одлагања именује вршиоца дужности и доноси одлуку о расписивању конкурса за избор Генералног директора у случају из става 1. овог члана.
Члан 28.
Управни одбор доноси одлуку о разрешењу Генералног директора ако:
1) је због болести, на основу налаза надлежне здравствене установе, неспособан за обављање функције Генералног директора у периоду дужем од шест месеци;
2) утврди да у поступку именовања није дао тачне податке о себи;
3) поступа противно одредбама закона, статута и других прописа који уређују обављање делатности установе јавног медијског сервиса,
4) је осуђен на безусловну казну затвора.
Одлуку о разрешењу Генералног директора, са образложењем, доноси Управни одбор, двотрећинском већином гласова укупног броја чланова.
У поступку разрешења, Генералном директору даје се могућност да се изјасни о разлозима за разрешење.
3. ПРОГРАМСКИ САВЕТ
Члан 29.
Програмски савет је саветодавни орган.
Програмски савет има 15 чланова које Управни одбор бира из реда стручњака у области медија и медијских посленика, научника, стваралаца у области културе и представника удружења чији је циљ заштита људских права и демократије.
Чланови Програмског савета не могу бити носиоци јавних и политичких функција.
Мандат чланова Програмског савета траје четири године и они не могу бити поново изабрани.
Члан 30.
Чланове Програмског савета РТВ бира Управни одбор на предлог одбора Скупштине Аутономне Покрајине Војводине (у даљем тексту: Скупштина) надлежног за област јавног информисања.
Надлежни одбор Скупштине за област јавног информисања предлаже Управном одбору листу од 30 кандидата за чланове Програмског савета која одражава територијалну, националну, верску, полну и другу структуру становништва.
Листа кандидата из става 2. овог члана утврђује се на основу јавног конкурса за избор чланова Програмског савета.
Јавни конкурс из става 3. овог члана расписује надлежни одбор Скупштине, шест месеци пре истека мандата члановима Програмског савета.
Надлежни одбор Скупштине за област јавног информисања утврђује листу свих пријављених кандидата који испуњавају законске услове у року од 30 дана од дана расписивања конкурса по правилима о спровођењу конкурса прописаним актом Скупштине у складу са законом.
Члан 31.
Програмски савет се у складу са законом стара о задовољењу интереса слушалаца и гледалаца у погледу програмског садржаја.
Програмски савет разматра остваривање програмске концепције и разматра квалитет програмског садржаја РТВ и у вези са тим даје препоруке и предлоге Генералном директору и Управном одбору.
Програмски савет, најмање једном годишње, организује јавну расправу о програмском садржају РТВ у трајању од 15 дана, а извештај о одржаној јавној расправи, заједно са препорукама за његово унапређивање које су изражене у току јавне расправе, подноси Генералном директору и Управном одбору.
Програмски савет прати спровођење програмских начела и обавеза утврђених законом, а у случају њиховог непоштовања писаним путем обавештава Управни одбор, Генералног директора и одговорне уреднике.
Члан 32.
Програмски савет доноси пословник о раду којим регулише начин рада Програмског савета.
РТВ обезбеђује средства и услове за рад Програмског савета, под чим се подразумевају организациони, технички и просторни услови за рад овог органа, као и накнада трошкова превоза члановима за долазак и одлазак на седницу.
Чланови Програмског савета имају право на накнаду у висини 40% од просечне нето зараде за претходни месец у РТВ.
IV. ИМЕНОВАЊЕ ГЛАВНИХ И ОДГОВОРНИХ УРЕДНИКА
Члан 33.
Главне и одговорне уреднике у складу са законом и овим статутом именује на период од четири године Управни одбор на предлог Генералног директора након спроведеног јавног конкурса.
За главног и одговорног уредника може бити именовано лице које испуњава следеће услове:
– да је држављанин Републике Србије;
– да има пребивалиште на територији Републике Србије;
– да има високу стручну спрему;
– да има најмање 5 година искуства на уредничким или сложеним новинарским пословима;
– знање једног светског језика;
– познавање технологије производње и емитовања радијских, односно телевизијских програма;
– професионалне способности исказане у досадашњем раду;
Главни и одговорни уредник не може бити лице које ужива имунитет од одговорности.
Главни и одговорни уредник не може бити носилац јавне функције ни функције у политичкој странци, као ни лице које не испуњава друге услове за обављање те функције у складу са законом.
Члан 34.
Управни одбор на предлог Генералног директора РТВ-а, разрешиће главног и одговорног уредника пре истека времена на које је именован:
1. на лични захтев;
2. ако се накнадно утврди да није испуњавао услове за именовање на ту функцију предвиђене чланом 33. Статута, односно ако накнадно престане да испуњава те услове;
3. ако поступа супротно закону и општим актима РТВ-а;
4. ако својим несавесним и неправилним радом проузрокује већу штету или наруши углед РТВ-а;
5. ако занемарује или несавесно обавља своје дужности;
6. ако настану разлози због којих је дошао или би могао доћи у сукоб интереса;
7. ако се испуне услови за отказ уговора о раду прописаних законом који уређује радне односе;
8. ако не испуњава програмска начела и обавезе у складу са законом и овим статутом;
9. из других разлога прописаних законом.
V. ИМЕНОВАЊЕ ДИРЕКТОРА ПРОГРАМА
Члан 35.
Директора програма, који се у смислу закона сматра директором медија, у складу са законом и овим статутом именује на период од 4 године Управни одбор на предлог Генералног директора након спроведеног јавног конкурса.
За директора програма може бити именовано лице које испуњава следеће услове:
– да је држављанин Републике Србије;
– да има високу стручну спрему;
– да има најмање 5 година искуства на руководећим пословима код пружаоца медијске услуге;
– знање једног светског језика;
– познавање технологије производње и емитовања радијских, односно телевизијских програма;
– организацијске и професионалне способности исказане у досадашњем раду;
Члан 36.
Управни одбор на предлог Генералног директора РТВ-а, разрешиће директора програма пре истека времена на које је именован:
1. на лични захтев;
2. ако се накнадно утврди да није испуњавао услове за именовање на ту функцију предвиђене чланом 35. Статута, односно ако накнадно престане да испуњава те услове;
3. ако поступа супротно закону и општим актима РТВ-а;
4. ако својим несавесним и неправилним радом проузрокује већу штету или наруши углед РТВ-а;
5. ако занемарује или несавесно обавља своје дужности;
6. ако настану разлози због којих је дошао или би могао доћи у сукоб интереса;
7. ако се испуне услови за отказ уговора о раду прописаних законом који уређује радне односе;
8. ако не испуњава програмска начела и обавезе у складу са законом и овим статутом;
9. из других разлога прописаних законом.
VI. ЗАСТУПАЊЕ РТВ
Члан 37.
РТВ заступа у земљи и иностранству, у складу са законом и овим статутом, Генерални директор, односно лице које он овласти.
VII. ОДГОВОРНОСТ ЗА ОБАВЕЗЕ И СРЕДСТВА ЗА РАД РТВ
Члан 38.
Средства која РТВ користи (у даљем тексту: средства) су у јавној својини. 
	
Средства чине непокретне и покретне ствари прибављене од оснивача, као и средства стечена куповином, пружањем услуга и продајом производа или прибављена из других извора у складу са законом.
Стицање, оптерећивање или отуђивање средстава спроводи се у складу са законом којим се уређује јавна својина.
У правном промету РТВ наступа самостално, а за обавезе у правном промету одговара у складу са законом целокупним својим средствима.
VIII. ПЛАНИРАЊЕ, ПРИХОДИ, РАСХОДИ И ФИНАНСИЈСКО ИЗВЕШТАВАЊЕ
Члан 39.
Стратешка годишња и вишегодишња пословна политика, план рада и развоја РТВ-а, план производње и емитовања програма, као и финансијски план доноси се јединствено за РТВ.
Члан 40.
РТВ остварује приходе из основне, комерцијалне делатности у складу са Законом о јавним медијским сервисима.
Члан 41.
Расходи РТВ деле се на основне, комерцијалне и заједничке расходе.
Основни расходи РТВ су трошкови који настају или су повезани са обављањем основне делатности РТВ, а комерцијални расходи РТВ су трошкови који настају или су повезани са обављањем комерцијалне и друге делатности које не спадају у основне делатности РТВ.
Заједнички расходи из става 1. овог члана деле се на основне или комерцијалне у складу са сразмером која се ближе уређује Правилником о рачуноводству и рачуноводственим политикама, као и Финансијским планом према елементима који се утврђују за сваку пословну годину на основу стварних података за претходну пословну годину.
Члан 42.
РТВ је у обавези да сачињава, доставља и објављује финансијске извештаје у складу са Законом о рачуноводству, Међународним стандардима финансијског извештавања (МСФИ) и Законом о јавним медијским сервисима.
РТВ је у обавези да методолошки евидентира и исказује приходе, расходе и резултат по сегментима пословања за основну и комерцијалну делатност, у складу са одредбама Закона о јавним медијским сервисима.
РТВ је у обавези да Финансијски извештај по сегментима пословања који чине приходи расходи и резултат састави и објави у саставу Извештаја о пословању РТВ.
IX. ОПШТИ АКТИ
Члан 43.
Општа акта РТВ су правилници, пословници, упутства, процедуре и одлуке којима се на општи начин уређују питања из појединих области.
Општа акта РТВ доноси Управни одбор, односно Генерални директор у складу са законом и овим статутом.
Сва општа и појединачна акта РТВ морају бити у сагласности са овим статутом.
Члан 44.
Поред аката из члана 21. овог статута Управни одбор доноси и:
1. акт о финансијском пословању;
2. акт о рачуноводству и рачуноводственим политикама; 
3. акт о интерној ревизији; 
4. акт о коришћењу ауторског и сродних права на програмима РТВ-а;
5. акт о пословној тајни;
6. акт о одбрани и заштити;
7. акт о заштити од пожара;
8. Правилник о руковању подацима о обвезницима плаћања таксе Јавним медијским сервисима;
9. Ценовник за комерцијалну експлоатацију програма и аудио-визуелних платформи РТВ-а, као и друге ценовнике;
10. Етички кодекс;
11. акта о додели награда.
Члан 45.
Поред аката из члана 25. овог статута Генерални директор доноси и:
1. акт о планирању, производњи, емитовању и архивирању програма; 
2. акт о стандардима и нормативима за производњу програма;
3. акт о безбедности и здрављу на раду;
4. акт о критеријумима и начину избора програмских садржаја европске независне продукције;
5. акт о јавним набавкама; 
6. акт о накнадама путних и других трошкова запослених;
7. акт о употреби моторних возила.
X. ЈАВНОСТ РАДА
Члан 46.
У свом деловању РТВ остварује јавни интерес, уважава захтеве јавности и за своје деловање одговара јавности.
Одговорност РТВ према јавности као и утицај јавности на њено деловање остварује се посебно:
– јавношћу поступка именовања органа;
– учешћем јавности у унапређивању програма;
– обавезом да правовремено и истинито обавештава јавност о обављању своје делатности, о условима и начину пружања својих услуга и о другим питањима која се тичу обављања делатности за које је основан;
– објављивањем плана рада, финансијског плана и извештаја о раду и пословању;
– подношењем извештаја о раду Народној скупштини и Савету Регулатора;
– благовременим испуњавањем обавеза прописаних законом којим се уређује слободни приступ информацијама од јавног значаја.
XI. ПОСЛОВНА ТАЈНА
Члан 47.
Пословном тајном се сматрају, у складу са законом, подаци чије би саопштавање трећим лицима могло нанети штету РТВ, као и подаци који имају или могу имати економску вредност зато што нису опште познати, нити су лако доступни трећим лицима, која би њиховим коришћењем или саопштавањем могла остварити економску корист и који су од стране РТВ заштићени одговарајућим мерама у циљу чувања њихове тајности.
Пословна тајна је и податак који је законом, другим прописом или актом РТВ одређен као пословна тајна.
Не сматра се повредом дужности чувања пословне тајне, саопштавање података из става 1. и 2. овог члана, ако је то саопштавање обавеза прописана законом којим се уређује слободан приступ информацијама од јавног значаја, као и ако је ово саопштавање неопходно ради обављања или заштите интереса РТВ, односно у другим случајевима прописаним законом.
Режим поступања са подацима који се сматрају пословном тајном се уређује посебним општим актом.
XII. ИЗМЕНЕ И ДОПУНЕ СТАТУТА
Члан 48.
Измене и допуне овог статута врше се у поступку и на начин који је прописан за његово доношење.
Након ступања на снагу сваке измене и допуне овог статута сачињава се пречишћен текст Статута који потписује Генерални директор.
XIII. ПРЕЛАЗНЕ И ЗАВРШНЕ ОДРЕДБЕ
Члан 49.
РТВ ће усагласити сва своја општа акта са овим статутом најкасније до 13. фебруара 2015. године.
До доношења општих аката у складу са законом и овим статутом примењиваће се одредбе постојећих општих аката.
Члан 50.
Овај статут по добијеној сагласности Савета Регулатора ступа на снагу осмог дана од дана објављивања у „Службеном гласнику Републике Србије”.
Ступањем на снагу овог статута престаје да важи Статут Радиодифузне установе Војводине „Радио-телевизија Војводине” (пречишћен текст) број 185/5-2011 од 22. марта 2013. 
	
 
Председница Управног одбора,
мр Вања Баришић Јоковић, 
	с.р.