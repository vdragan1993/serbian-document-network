На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14) и члана 22. став 1. Пословника Владе („Службени гласник РС”, бр. 61/06 – пречишћен текст, 69/08, 88/09, 33/10, 69/10, 20/11, 37/11, 30/13 и 76/14),
Влада доноси
 
ОДЛУКУ
о образовању Радне групе за праћење примене Отавске конвенције
"Службени гласник РС", број 
	18 од 13. фебруара 2015.
 
1. Образује се Радна група за праћење примене 
	

Конвенције о забрани употребе, складиштења, производње и промета антиперсоналних мина и о њиховом уништавању – Отавска конвенција (у даљем тексту: Радна група), на време од три године од дана ступања на снагу ове одлуке.
2. Задаци Радне групе су:
– предлагање мера ради унапређења положаја жртава антиперсоналних мина (у даљем тексту: жртве АПМ);
– предлагање мера ради унапређења нормативног оквира заштите жртава АПМ;
– праћење усклађености важећих прописа који уређују заштиту жртава АПМ са међународним прописима и другим прописима домаћег законодавства;
– предлагање посебних програма и мера за подстицање и оспособљавање жртава АПМ у јавном животу;
– сарадња са удружењима жртава АПМ и организацијама грађанског друштва укљученим у рад на унапређењу положаја жртава АПМ;
– сарадња са релевантним институцијама из иностранства, међународним организацијама и националним радним групама истог или сличног профила у циљу размене искустава и примене добрих пракси;
– праћење напретка у погледу помоћи жртвама АПМ у оквиру ширих националних планова и правних оквира;
– мапирање свих постојећих услуга.
3. У Радну групу именују се:
– за председника:
Ненад Иванишевић, државни секретар у Министарству за рад, запошљавање, борачка и социјална питања;
– за чланове:
1) Тања Пушоња, саветник у Министарству за рад, запошљавање, борачка и социјална питања,
2) Милица Ђурић, самостални саветник у Министарству за рад, запошљавање, борачка и социјална питања,
3) Драган Кнежевић, саветник у Министарству за рад, запошљавање, борачка и социјална питања,
4) др Александар Гајић, доцент, помоћник главног правног саветника у Министарству спољних послова, Комисија за међународно хуманитарно право,
5) Милан Гојковић, министар - саветник, Одсек за контролу наоружања у Министарству спољних послова,
6) пуковник Славољуб Марковић, специјалиста војнотехничких наука, дипл. инг. у Министарству одбране,
7) мр Данијела Вуковић, саветник за инклузивно образовање у Министарству просвете, науке и технолошког развоја,
8) Зорица Марковић, виши саветник у Министарству здравља,
9) Слађана Кошутић, саветник за планирање и међународну сарадњу у Центру за разминирање.
4. Радна група доставља извештај о раду надлежном одбору Владе најмање сваких 60 дана, а Влади најмање сваких 90 дана.
5. Стручну и административно-техничку потпору Радној групи пружа Министарство за рад, запошљавање, борачка и социјална питања.
6. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-228/2015-1
У Београду, 12. фебруара 2015. године
Влада
Председник,
Александар Вучић, с.р.