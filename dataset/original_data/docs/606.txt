ЗАКОН
о забрани
дискриминације
„Службени гласник
РС”, број 22 од 30.
марта 2009.
I. ОСНОВНЕ
ОДРЕДБЕ
Предмет Закона
Члан 1.
Овим законом уређује се општа забрана дискриминације, облици и случајеви
дискриминације, као и поступци заштите од дискриминације.
Овим законом установљава се Повереник за заштиту равноправности (у
даљем тексту: Повереник), као самосталан државни орган, независан у обављању послова
утврђених овим законом.
Појмови
Члан 2. 
У овом закону:
1) изрази „дискриминација” и „дискриминаторско поступање” означавају
свако неоправдано прављење разлике или неједнако поступање, односно пропуштање
(искључивање, ограничавање или давање првенства), у односу на лица или групе као
и на чланове њихових породица, или њима блиска лица, на отворен или прикривен начин,
а који се заснива на раси, боји коже, прецима, држављанству, националној припадности
или етничком пореклу, језику, верским или политичким убеђењима, полу, родном идентитету,
сексуалној оријентацији, имовном стању, рођењу, генетским особеностима, здравственом
стању, инвалидитету, брачном и породичном статусу, осуђиваности, старосном добу,
изгледу, чланству у политичким, синдикалним и другим организацијама и другим стварним,
односно претпостављеним личним својствима (у даљем тексту: лична својства); 
2) изрази „лице” и „свако” означавају оног ко борави на територији
Републике Србије или на територији под њеном јурисдикцијом, без обзира на то да
ли је држављанин Републике Србије, неке друге државе или је лице без држављанства,
као и правно лице које је регистровано, односно обавља делатност на територији Републике
Србије;
3) израз „грађанин” означава лице које је држављанин Републике Србије;

4) израз „орган јавне власти” означава државни орган, орган аутономне
покрајине, орган јединице локалне самоуправе, јавно предузеће, установу, јавну агенцију
и другу организацију којој је поверено вршење јавних овлашћења, као и правно лице
које оснива или финансира у целини, односно у претежном делу, Република, аутономна
покрајина или локална самоуправа.
Сви појмови који се користе у овом закону у мушком роду обухватају
исте појмове у женском роду.
Заштићена
права и лица
Члан 3.
Свако има право да га надлежни судови и други органи јавне власти Републике
Србије ефикасно штите од свих облика дискриминације. 
Странац у Републици Србији, у складу са међународним уговорима, има
сва права зајемчена Уставом и законом, изузев права која по Уставу и закону имају
само грађани Републике Србије.
Забрањено је вршење права утврђених овим законом противно циљу у коме
су призната или са намером да се ускрате, повреде или ограниче права и слободе других.

II. ОПШТА
ЗАБРАНА И ОБЛИЦИ ДИСКРИМИНАЦИЈЕ
Начело једнакости
Члан 4.
Сви су једнаки и уживају једнак положај и једнаку правну заштиту, без
обзира на лична својства.
Свако је дужан да поштује начело једнакости, односно забрану дискриминације.
Облици дискриминације
Члан 5.
Облици дискриминације су непосредна и посредна дискриминација, као
и повреда начела једнаких права и обавеза, позивање на одговорност, удруживање ради
вршења дискриминације, говор мржње и узнемиравање и понижавајуће поступање. 
Непосредна
дискриминација
Члан 6.
Непосредна дискриминација постоји ако се лице или група лица, због
његовог односно њиховог личног својства у истој или сличној ситуацији, било којим
актом, радњом или пропуштањем, стављају или су стављени у неповољнији положај, или
би могли бити стављени у неповољнији положај. 
Посредна
дискриминација
Члан 7.
Посредна дискриминација постоји ако се лице или група лица, због његовог
односно њиховог личног својства, ставља у неповољнији положај актом, радњом или
пропуштањем које је привидно засновано на начелу једнакости и забране дискриминације,
осим ако је то оправдано законитим циљем, а средства за постизање тог циља су примерена
и нужна. 
Повреда начела
једнаких права и обавеза
Члан 8. 
Повреда начела једнаких права и обавеза постоји ако се лицу или групи
лица, због његовог односно њиховог личног својства, неоправдано ускраћују права
и слободе или намећу обавезе које се у истој или сличној ситуацији не ускраћују
или не намећу другом лицу или групи лица, ако су циљ или последица предузетих мера
неоправдани, као и ако не постоји сразмера између предузетих мера и циља који се
овим мерама остварује. 
Забрана позивања
на одговорност
Члан 9.
Дискриминација постоји ако се према лицу или групи лица неоправдано
поступа лошије него што се поступа или би се поступало према другима, искључиво
или углавном због тога што су тражили, односно намеравају да траже заштиту од дискриминације
или због тога што су понудили или намеравају да понуде доказе о дискриминаторском
поступању. 
Удруживање
ради вршења дискриминације
Члан 10.
Забрањено је удруживање ради вршења дискриминације, односно деловање
организација или група које је усмерено на кршење уставом, правилима међународног
права и законом зајамчених слобода и права или на изазивање националне, расне, верске
и друге мржње, раздора или нетрпељивости. 
Говор мржње
Члан 11.
Забрањено је изражавање идеја, информација и мишљења којима се подстиче
дискриминација, мржња или насиље против лица или групе лица због њиховог личног
својства, у јавним гласилима и другим публикацијама, на скуповима и местима доступним
јавности, исписивањем и приказивањем порука или симбола и на други начин.
Узнемиравање
и понижавајуће поступање
Члан 12.
Забрањено је узнемиравање и понижавајуће поступање које има за циљ
или представља повреду достојанства лица или групе лица на основу њиховог личног
својства, а нарочито ако се тиме ствара страх или непријатељско, понижавајуће и
увредљиво окружење. 
Тешки облици
дискриминације
Члан 13.
Тешки облици дискриминације су:
1. изазивање и подстицање неравноправности, мржње и нетрпељивости по
основу националне, расне или верске припадности, језика, политичког опредељења,
пола, родног идентитета, сексуалног опредељења и инвалидитета;
2. пропагирање или вршење дискриминације од стране органа јавне власти
и у поступцима пред органима јавне власти;
3. пропагирање дискриминације путем јавних гласила; 
4. ропство, трговина људима, апартхејд, геноцид, етничко чишћење и
њихово пропагирање; 
5. дискриминација лица по основу два или више личних својстава (вишеструка
или укрштена дискриминација); 
6. дискриминација која је извршена више пута (поновљена дискриминација)
или која се чини у дужем временском периоду (продужена дискриминација) према истом
лицу или групи лица;
7. дискриминација која доводи до тешких последица по дискриминисаног,
друга лица или имовину, а нарочито ако се ради о кажњивом делу код кога је претежна
или искључива побуда за извршење била мржња, односно нетрпељивост према оштећеном
која је заснована на његовом личном својству. 
Посебне мере
Члан 14.
Не сматрају се дискриминацијом посебне мере уведене ради постизања
пуне равноправности, заштите и напретка лица, односно групе лица која се налазе
у неједнаком положају. 
III. ПОСЕБНИ
СЛУЧАЈЕВИ ДИСКРИМИНАЦИЈЕ
Дискриминација
у поступцима пред органима јавне власти
Члан 15.
Свако има право на једнак приступ и једнаку заштиту својих права пред
судовима и органима јавне власти. 
Дискриминаторско поступање службеног лица, односно одговорног лица
у органу јавне власти, сматра се тежом повредом радне дужности, у складу са законом.

Дискриминација
у области рада
Члан 16.
Забрањена је дискриминација у области рада, односно нарушавање једнаких
могућности за заснивање радног односа или уживање под једнаким условима свих права
у области рада, као што су право на рад, на слободан избор запослења, на напредовање
у служби, на стручно усавршавање и професионалну рехабилитацију, на једнаку накнаду
за рад једнаке вредности, на правичне и задовољавајуће услове рада, на одмор, на
образовање и ступање у синдикат, као и на заштиту од незапослености. 
Заштиту од дискриминације из става 1. овог члана ужива лице у радном
односу, лице које обавља привремене и повремене послове или послове по уговору о
делу или другом уговору, лице на допунском раду, лице које обавља јавну функцију,
припадник војске, лице које тражи посао, студент и ученик на пракси, лице на стручном
оспособљавању и усавршавању без заснивања радног односа, волонтер и свако друго
лице које по било ком основу учествује у раду. 
Не сматра се дискриминацијом прављење разлике, искључење или давање
првенства због особености одређеног посла код кога лично својство лица представља
стварни и одлучујући услов обављања посла, ако је сврха која се тиме жели постићи
оправдана, као и предузимање мера заштите према појединим категоријама лица из става
2. овог члана (жене, труднице, породиље, родитељи, малолетници, особе са инвалидитетом
и други). 
Дискриминација
у пружању јавних услуга и коришћењу објеката и површина
Члан 17.
Дискриминација у пружању јавних услуга постоји ако правно или физичко
лице, у оквиру своје делатности, односно занимања, на основу личног својства лица
или групе лица, одбије пружање услуге, за пружање услуге тражи испуњење услова који
се не траже од других лица или групе лица, односно ако у пружању услуга неоправдано
омогући првенство другом лицу или групи лица. 
Свако има право на једнак приступ објектима у јавној употреби (објекти
у којима се налазе седишта органа јавне власти, објекти у области образовања, здравства,
социјалне заштите, културе, спорта, туризма, објекти који се користе за заштиту
животне средине, за заштиту од елементарних непогода и сл.), као и јавним површинама
(паркови, тргови, улице, пешачки прелази и друге јавне саобраћајнице и сл.), у складу
са законом. 
Забрана верске
дискриминације
Члан 18.
Дискриминација постоји ако се поступа противно начелу слободног испољавања
вере или уверења, односно ако се лицу или групи лица ускраћује право на стицање,
одржавање, изражавање и промену вере или уверења, као и право да приватно или јавно
изнесе или поступи сходно својим уверењима. 
Не сматра се дискриминацијом поступање свештеника, односно верских
службеника које је у складу са верском доктрином, уверењима или циљевима цркава
и верских заједница уписаних у регистар верских заједница, у складу са посебним
законом којим се уређује слобода вероисповести и статус цркава и верских заједница.
Дискриминација
у области образовања и стручног оспособљавања
Члан 19.
Свако има право на предшколско, основно, средње и високо образовање
и стручно оспособљавање под једнаким условима, у складу са законом. 
Забрањено је лицу или групи лица на основу њиховог личног својства,
отежати или онемогућити упис у васпитно-образовну установу, или искључити их из
ових установа, отежати или ускратити могућност праћења наставе и учешћа у другим
васпитним, односно образовним активностима, разврставати ученике по личном својству,
злостављати их и на други начин неоправдано правити разлику и неједнако поступати
према њима. 
Забрањена је дискриминација васпитних и образованих установа које обављају
делатност у складу са законом и другим прописом, као и лица која користе или су
користили услуге ових установа у складу са законом. 
Дискриминација
на основу пола
Члан 20.
Дискриминација постоји ако се поступа противно начелу равноправности
полова, односно начелу поштовања једнаких права и слобода жена и мушкараца у политичком,
економском, културном и другом аспекту јавног, професионалног, приватног и породичног
живота.
Забрањено је ускраћивање права или јавно или прикривено признавање
погодности у односу на пол или због промене пола. Забрањено је и физичко и друго
насиље, експлоатација, изражавање мржње, омаловажавање, уцењивање и узнемиравање
с обзиром на пол, као и јавно заговарање, подржавање и поступање у складу са предрасудама,
обичајима и другим друштвеним обрасцима понашања који су засновани на идеји подређености
или надређености полова, односно стереотипних улога полова.
Дискриминација
на основу сексуалне оријентације
Члан 21.
Сексуална оријентација је приватна ствар и нико не може бити позван
да се јавно изјасни о својој сексуалној оријентацији. 
Свако има право да се изјасни о својој сексуалној оријентацији, а дискриминаторско
поступање због таквог изјашњавања је забрањено.
Дискриминација
деце
Члан 22.
Свако дете, односно малолетник има једнака права и заштиту у породици,
друштву и држави, без обзира на његова или лична својства родитеља, старатеља и
чланова породице.
Забрањено је дискриминисати дете, односно малолетника према здравственом
стању, брачном, односно ванбрачном рођењу, јавно позивање на давање предности деци
једног пола у односу на децу другог пола, као и прављење разлике према здравственом
стању, имовном стању, професији и другим обележјима друштвеног положаја, активностима,
израженом мишљењу или уверењу дететових родитеља, односно старатеља и чланова породице.
Дискриминација
на основу старосног доба
Члан 23.
Забрањено је дискриминисати лица на основу старосног доба.
Стари имају право на достојанствене услове живота без дискриминације,
а посебно, право на једнак приступ и заштиту од занемаривања и узнемиравања у коришћењу
здравствених и других јавних услуга.
Дискриминација
националних мањина
Члан 24.
Забрањена је дискриминација националних мањина и њихових припадника
на основу националне припадности, етничког порекла, верских уверења и језика.
Начин остваривања и заштита права припадника националних мањина уређује
се посебним законом.
Дискриминација
због политичке или синдикалне припадности
Члан 25.
Забрањена је дискриминација због политичких убеђења лица или групе
лица, односно припадности или неприпадности политичкој странци односно синдикалној
организацији.
Дискриминацијом из става 1. овог члана не сматрају се ограничења која
се односе на вршиоце одређених државних функција, као и ограничења неопходна ради
спречавања заговарања и вршења фашистичких, нацистичких и расистичких активности,
прописана у складу са законом.
Дискриминација
особа са инвалидитетом
Члан 26.
Дискриминација постоји ако се поступа противно начелу поштовања једнаких
права и слобода особа са инвалидитетом у политичком, економском, културном и другом
аспекту јавног, професионалног, приватног и породичног живота.
Начин остваривања и заштита права особа са инвалидитетом уређује се
посебним законом.
У погледу судске заштите од дискриминације особа са инвалидитетом примењују
се и чл. 41, 42, 43, 44, 45. и 46. овог закона.
Дискриминација
с обзиром на здравствено стање
Члан 27.
Забрањена је дискриминација лица или групе лица с обзиром на њихово
здравствено стање, као и чланова њихових породица.
Дискриминација из става 1. овог члана постоји нарочито ако се лицу
или групи лица због њихових личних својстава неоправдано одбије пружање здравствених
услуга, поставе посебни услови за пружање здравствених услуга који нису оправдани
медицинским разлозима, одбије постављање дијагнозе и ускрате информације о тренутном
здравственом стању, предузетим или намераваним мерама лечења или рехабилитације,
као и узнемиравање, вређање и омаловажавање у току боравка у здравственој установи.

IV. ПОВЕРЕНИК
ЗА ЗАШТИТУ РАВНОПРАВНОСТИ
Поступак
избора Повереника
Члан 28.
Повереника бира Народна скупштина већином гласова свих народних посланика,
на предлог одбора надлежног за уставна питања (у даљем тексту: Одбор).
Предлог за избор Повереника утврђује се већином гласова од укупног
броја чланова Одбора.
Свака посланичка група у Народној скупштини има право да Одбору предложи
кандидата за Повереника.
За Повереника може бити изабран држављанин Републике Србије који испуњава
следеће услове:
1. да је дипломирани правник;
2. да има најмање десет година искуства на правним пословима у области
заштите људских права;
3. да поседује високе моралне и стручне квалитете.
Повереник не може обављати другу јавну или политичку функцију, нити
професионалну делатност, у складу са законом.
Мандат
Члан 29.
Повереник се бира на време од пет година.
Исто лице може бити бирано за Повереника највише два пута.
Престанак
мандата
Члан 30.
Поверенику функција престаје: истеком мандата; подношењем оставке у
писменом облику Народној скупштини; испуњењем услова за пензију, у складу са законом;
разрешењем и смрћу.
Одлуку о разрешењу Повереника доноси Народна скупштина.
Повереник се разрешава дужности:
1. због нестручног и несавесног рада;
2. ако правноснажном одлуком буде осуђен за кривично дело на казну
затвора која га чини недостојним или неподобним за обављање ове функције;
3. губитком држављанства;
4. ако обавља другу јавну функцију или професионалну делатност, ако
обавља другу дужност или посао који би могао утицати на његову самосталност и независност
или ако поступа супротно закону којим се уређује спречавање сукоба интереса при
вршењу јавних функција.
Поступак за разрешење Повереника покреће се на иницијативу једне трећине
народних посланика.
Одбор утврђује да ли постоје разлози за разрешење и о томе обавештава
Народну скупштину.
Одбор обавештава Народну скупштину и о захтеву Повереника да му престане
дужност, као и о испуњењу услова за престанак дужности због испуњења услова за пензију,
у складу са законом.
Народна скупштина доноси одлуку о разрешењу Повереника већином гласова
свих народних посланика.
Народна скупштина у року од три месеца од престанка мандата Повереника
бира новог Повереника. 
Положај Повереника
Члан 31.
Повереник има право на плату једнаку плати судије Врховног касационог
суда, као и право на накнаду трошкова насталих у вези са вршењем своје функције.
Повереник ужива имунитет који уживају народни посланици у Народној
скупштини. 
Стручна служба
Повереника
Члан 32.
Повереник има стручну службу која му помаже у вршењу његових надлежности.

Повереник доноси акт, на који сагласност даје Народна скупштина, којим
уређује организацију и рад своје стручне службе. 
Повереник има три помоћника. 
Помоћник Повереника руководи заокруженом облашћу рада, у складу са
актом о организацији и систематизацији послова. 
Помоћнике Повереника распоређује Повереник. 
Повереник самостално одлучује, у складу са законом, о пријему лица
у радни однос у стручну службу, руковођен потребом професионалног и делотворног
вршења своје надлежности.
На запослене у стручној служби Повереника сходно се примењују прописи
о радним односима у државним органима.
Финансијска средства за рад Повереника, његових помоћника и његове
стручне службе обезбеђују се у буџету Републике Србије, на предлог Повереника.
Седиште Повереника је у Београду. 
Надлежност
Повереника
Члан 33.
Повереник:
1. прима и разматра притужбе због повреда одредаба овог закона и даје
мишљења и препоруке у конкретним случајевима и изриче мере у складу са чланом
40. овог закона;
2. подносиоцу притужбе пружа информације о његовом праву и могућности
покретања судског или другог поступка заштите, односно препоручује поступак мирења;
3. подноси тужбе из члана 43. овог закона, због повреде права из овог
закона, у своје име а уз сагласност и за рачун дискриминисаног лица, уколико поступак
пред судом по истој ствари није већ покренут или правноснажно окончан;
4. подноси прекршајне пријаве због повреде права из овог закона;
5. подноси годишњи и посебан извештај Народној скупштини о стању у
области заштите равноправности; 
6. упозорава јавност на најчешће, типичне и тешке случајеве дискриминације;
7. прати спровођење закона и других прописа, иницира доношење или измену
прописа ради спровођења и унапређивања заштите од дискриминације и даје мишљење
о одредбама нацрта закона и других прописа који се тичу забране дискриминације;
8. успоставља и одржава сарадњу са органима надлежним за остваривање
равноправности и заштиту људских права на територији аутономне покрајине и локалне
самоуправе; 
9. препоручује органима јавне власти и другим лицима мере за остваривање
равноправности. 
Пословник
о раду
Члан 34.
Повереник доноси пословник о раду којим се ближе уређује начин његовог
рада и поступања. 
V. ПОСТУПАЊЕ
ПРЕД ПОВЕРЕНИКОМ
Подношење
притужбе
Члан 35.
Лице које сматра да је претрпело дискриминацију подноси Поверенику
притужбу писмено или, изузетно, усмено у записник, без обавезе плаћања таксе или
друге накнаде. 
Уз притужбу се подносе и докази о претрпљеном акту дискриминације.

У име и уз сагласност лица чије је право повређено, притужбу може поднети
организација која се бави заштитом људских права или друго лице.
Повереник доставља притужбу лицу против кога је поднета, у року од
15 дана од дана пријема притужбе. 
Члан 36.
Повереник поступа по притужби уколико поступак пред судом по истој
ствари није већ покренут или правноснажно окончан.
Повереник не поступа по притужби ако је очигледно да нема повреде права
на коју подносилац указује, ако је у истој ствари већ поступао а нису понуђени нови
докази, као и ако утврди да је због протека времена од учињене повреде права немогуће
постићи сврху поступања. 
Утврђивање
чињеничног стања
Члан 37.
По пријему притужбе Повереник утврђује чињенично стање увидом у поднете
доказе и узимањем изјаве од подносиоца притужбе, лица против којег је притужба поднета,
као и од других лица. 
Лице против којег је притужба поднета може се изјаснити о наводима
притужбе у року од 15 дана од дана њеног пријема.
Мирење
Члан 38.
Повереник предлаже спровођење поступка мирења, у складу са законом
којим се уређује поступак медијације, а пре предузимања других радњи у поступку.
Мишљење и
препоруке
Члан 39.
Повереник даје мишљење о томе да ли је дошло до повреде одредаба овог
закона у року од 90 дана од дана подношења притужбе, и о томе обавештава подносиоца
и лице против којег је притужба поднета. 
Уз мишљење да је дошло до повреде одредаба овог закона, Повереник препоручује
лицу против којег је поднета притужба начин отклањања повреде права. 
Лице коме је препорука упућена дужно је да поступи по препоруци и отклони
повреду права у року од 30 дана од дана пријема препоруке, као и да о томе обавести
Повереника. 
Мере
Члан 40.
Ако лице коме је препорука упућена не поступи по препоруци, односно
не отклони повреду права, Повереник му изриче меру опомене. 
Ако лице из става 1. овог члана не отклони повреду права у року од
30 дана од дана изрицања опомене, Повереник може о томе известити јавност.
Мера опомене из става 1. овог члана изриче се решењем, против кога
није допуштена посебна жалба. 
На поступак пред Повереником сходно се примењују одредбе закона којим
се уређује општи управни поступак. 
VI. СУДСКА
ЗАШТИТА
Судска надлежност
и поступак
Члан 41.
Свако ко је повређен дискриминаторским поступањем има право да поднесе
тужбу суду.
У поступку се сходно примењују одредбе закона о парничном поступку.

Поступак је хитан. 
Ревизија је увек допуштена.
Месна надлежност
Члан 42.
У поступку за заштиту од дискриминације месно је надлежан, поред суда
опште месне надлежности и суд на чијем подручју је седиште, односно пребивалиште
тужиоца.
Тужбе
Члан 43.
Тужбом из члана 41. став 1. овог закона може се тражити: 
1. забрана извршења радње од које прети дискриминација, забрана даљег
вршења радње дискриминације, односно забрана понављања радње дискриминације;
2. утврђење да је тужени дискриминаторски поступао према тужиоцу или
другоме;
3. извршење радње ради уклањања последица дискриминаторског поступања;

4. накнада материјалне и нематеријалне штете;
5. објављивање пресуде донете поводом неке од тужби из тач. 1–4. овог
члана.
Привремена
мера
Члан 44.
Тужилац може уз тужбу, у току поступка, као и по окончању поступка,
све док извршење не буде спроведено, захтевати да суд привременом мером спречи дискриминаторско
поступање ради отклањања опасности од насиља или веће ненакнадиве штете.
У предлогу за издавање привремене мере мора се учинити вероватним да
је мера потребна да би се спречила опасност од насиља због дискриминаторског поступања,
спречила употреба силе или настанак ненакнадиве штете.
О предлогу за издавање привремене мере суд је дужан да донесе одлуку
без одлагања, а најкасније у року од три дана од дана пријема предлога.
Правила о
терету доказивања
Члан 45.
Ако је суд утврдио да је извршена радња непосредне дискриминације или
је то међу странкама неспорно, тужени се не може ослободити од одговорности доказивањем
да није крив. 
Уколико тужилац учини вероватним да је тужени извршио акт дискриминације,
терет доказивања да услед тог акта није дошло до повреде начела једнакости, односно
начела једнаких права и обавеза сноси тужени.
Тужбе других
лица
Члан 46.
Тужбе из члана 43. тач. 1, 2, 3. и тачке 5. може поднети Повереник
и организација која се бави заштитом људских права, односно права одређене групе
лица.
Ако се дискриминаторско поступање односи искључиво на одређено лице,
тужиоци из става 1. овог члана могу поднети тужбу само уз његов пристанак у писменом
облику. 
Лице које се свесно изложило дискриминаторском поступању, у намери
да непосредно провери примену правила о забрани дискриминације у конкретном случају,
може поднети тужбу из члана 43. тач. 1, 2, 3. и тачке 5. овог закона. 
Лице из става 3. овог члана дужно је да обавести Повереника о намераваној
радњи, осим ако околности то не дозвољавају, као и да о предузетој радњи извести
Повереника у писменом облику. 
Ако лице из става 3. овог члана није поднело тужбу, суд га може саслушати
као сведока. 
Према лицу из става 3. овог члана не може се истицати приговор подељене
одговорности за штету која потиче од акта дискриминације.
VII. НАДЗОР
Надзор над
спровођењем закона
Члан 47.
Надзор над спровођењем овог закона врши министарство надлежно за људска
и мањинска права.
Годишњи извештај
Повереника
Члан 48.
Повереник подноси Народној скупштини годишњи извештај о стању у области
заштите равноправности, који садржи оцену рада органа јавне власти, пружалаца услуга
и других лица, уочене пропусте и препоруке за њихово отклањање.
Извештај може да садржи и наводе о спровођењу закона и других прописа,
односно о потреби доношења или измене прописа ради спровођења и унапређивања заштите
од дискриминације. 
Извештај садржи сажетак који се објављује у „Службеном гласнику Републике
Србије”.
Посебан извештај
Члан 49.
Ако постоје нарочито важни разлози, Повереник може, по сопственој иницијативи
или на захтев Народне скупштине, поднети посебан извештај Народној скупштини. 
Посебан извештај садржи сажетак који се објављује у „Службеном гласнику
Републике Србије”.
VIII. КАЗНЕНЕ
ОДРЕДБЕ
Члан 50.
Новчаном казном од 10.000 до 50.000 динара казниће се за прекршај службено
лице, односно одговорно лице у органу јавне власти ако поступи дискриминаторски
(члан 15. став 2). 
Члан 51.
Новчаном казном од 10.000 до 100.000 динара казниће се за прекршај
правно лице, односно предузетник, ако на основу личног својства лицу које обавља
привремене и повремене послове, лицу на допунском раду, студенту и ученику на пракси,
лицу на стручном оспособљавању и усавршавању без заснивања радног односа, односно
волонтеру, нарушава једнаке могућности за заснивање радног односа или уживање под
једнаким условима свих права у области рада (члан 16. став 1).
Новчаном казном од 5.000 до 50.000 динара казниће се за прекршај из
става 1. овог члана одговорно лице у правном лицу, односно у органу јавне власти,
као и физичко лице. 
Члан 52.
Новчаном казном од 10.000 до 100.000 динара казниће се за прекршај
правно лице, односно предузетник, ако у оквиру своје делатности, на основу личног
својства лица или групе лица, одбије пружање услуге, за пружање услуге тражи испуњење
услова који се не траже од осталих лица или група лица, односно ако у пружању услуге
неоправдано да првенство другом лицу или групи лица (члан 17. став 1). 
Новчаном казном од 10.000 до 100.000 динара казниће се за прекршај
правно лице односно предузетник, власник, односно корисник објекта у јавној употреби
или јавне површине, ако лицу или групи лица на основу њиховог личног својства онемогући
приступ тим објектима, односно површинама (члан 17. став 2). 
Новчаном казном од 5.000 до 50.000 динара казниће се за прекршај из
става 1. овог члана одговорно лице у правном лицу, односно у органу јавне власти,
као и физичко лице.
Новчаном казном од 5.000 до 50.000 динара казниће се за прекршај из
става 2. овог члана одговорно лице у правном лицу, односно у органу јавне власти,
као и физичко лице. 
Члан 53.
Новчаном казном од 5.000 до 50.000 динара казниће се за прекршај одговорно
лице у органу јавне власти ако поступи противно начелу слободног испољавања вере
или уверења, односно ако лицу или групи лица ускрати право на стицање, одржавање,
изражавање и промену вере или уверења, као и право да приватно или јавно изнесу,
односно поступе сходно својим уверењима (члан 18). 
Новчаном казном од 10.000 до 100.000 динара казниће се за прекршај
из става 1. овог члана правно лице односно предузетник.
Новчаном казном од 5.000 до 50.000 динара казниће се за прекршај из
става 1. овог члана одговорно лице у правном лицу и физичко лице. 
Члан 54.
Новчаном казном од 10.000 до 100.000 динара казниће се за прекршај
васпитна, односно образовна установа која лицу или групи лица, на основу њиховог
личног својства неоправдано отежа или онемогући упис, односно искључи их из васпитне,
односно образовне установе (члан 19. став 2). 
Новчаном казном од 5.000 до 50.000 динара казниће се за прекршај из
става 1. овог члана одговорно лице у васпитној, односно образовној установи. 
Члан 55.
Новчаном казном од 10.000 до 100.000 динара казниће се за прекршај
правно лице које ускрати право или призна погодности с обзиром на пол, односно експлоатише
лице или групу лица с обзиром на пол (члан 20. став 2). 
Новчаном казном од 10.000 до 100.000 динара казниће се за прекршај
предузетник ако ускрати право или призна погодности с обзиром на пол, односно врши
физичко и друго насиље, експлоатацију, изражава мржњу, омаловажава, уцењује и узнемирава
лице или групу лица с обзиром на пол. 
Новчаном казном од 5.000 до 50.000 динара казниће се за прекршај из
става 2. овог члана одговорно лице у правном лицу, односно у органу јавне власти,
као и физичко лице. 
Члан 56.
Новчаном казном од 10.000 до 100.000 динара казниће се за прекршај
правно лице или предузетник ако лице или групу лица позове да се јавно изјасне о
својој сексуалној оријентацији, односно ако спречи изражавање њихове сексуалне оријентације,
у складу са овим законом (члан 21).
Новчаном казном од 5.000 до 50.000 динара казниће се за прекршај из
става 1. овог члана одговорно лице у правном лицу, односно у органу јавне власти,
као и физичко лице. 
Члан 57.
Новчаном казном од 10.000 до 100.000 динара казниће се за прекршај
правно лице или предузетник ако дискриминише дете, односно малолетника према брачном,
односно ванбрачном рођењу, јавно позива на давање предности деци једног пола у односу
на децу другог пола или прави разлику према имовном стању, професији и другим обележјима
друштвеног положаја, активностима, израженом мишљењу или уверењу његових родитеља,
односно старатеља и чланова породице (члан 22. став 2).
Новчаном казном од 5.000 до 50.000 динара казниће се за прекршај из
става 1. овог члана одговорно лице у правном лицу, односно у органу јавне власти,
као и физичко лице. 
Члан 58.
Новчаном казном од 10.000 до 100.000 динара казниће се за прекршај
правно лице или предузетник ако занемарује или узнемирава лице на основу старосног
доба у пружању здравствених или других јавних услуга (члан 23. став 1).
Новчаном казном од 5.000 до 50.000 динара казниће се за прекршај из
става 1. овог члана одговорно лице у правном лицу, односно у органу јавне власти,
као и физичко лице. 
Члан 59.
Новчаном казном од 10.000 до 100.000 динара казниће се за прекршај
правно лице или предузетник ако дискриминише лице или групу лица због њихових политичких
убеђења или припадности, односно неприпадности политичкој странци (члан 25. став
1).
Новчаном казном од 5.000 до 50.000 динара казниће се за прекршај из
става 1. овог члана одговорно лице у правном лицу, односно у органу јавне власти,
као и физичко лице. 
Члан 60.
Новчаном казном од 10.000 до 100.000 динара казниће се за прекршај
правно лице или предузетник ако лицу или групи лица на основу њиховог личног својства
неоправдано одбије пружање здравствених услуга, постави посебне услове за пружање
здравствених услуга који нису оправдани медицинским разлозима, одбије постављање
дијагнозе и ускрати информације о тренутном здравственом стању, предузетим или намераваним
мерама лечења или рехабилитације, као и ако их узнемирава, вређа и омаловажава у
току боравка у здравственој установи (члан 27. став 2).
Новчаном казном од 5.000 до 50.000 динара казниће се за прекршај из
става 1. овог члана одговорно лице у правном лицу, односно у органу јавне власти,
као и здравствени радник.
IX. ПРЕЛАЗНЕ
И ЗАВРШНЕ ОДРЕДБЕ
Избор Повереника
Члан 61.
Народна скупштина изабраће Повереника у року од 60 дана од дана почетка
примене одредаба чл. 28. до 40. овог закона.
Доношење
аката Повереника
Члан 62.
Повереник доноси акт о организацији своје стручне службе, као и пословник
о раду у року од 45 дана од дана његовог избора.
Ступање на
снагу Закона
Члан 63.
Овај закон ступа на снагу осмог дана од дана објављивања у „Службеном
гласнику Републике Србије”, осим чл. 28. до 40. који ће се примењивати од 1. јануара
2010. године.