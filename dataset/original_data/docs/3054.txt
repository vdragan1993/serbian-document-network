На основу члана 17.
Закона о Народној банци Југославије (“Службени лист СРЈ”, бр. 32/93 и 41/94), а
у вези са Одлуком о продаји пригодног златног кованог новца издатог поводом 110
- годишњице Народне банке Југославије (“Службени лист СРЈ”, бр. 54/94 и 61/94),
гувернер Народне банке Југославије доноси

 

 

ОДЛУКА


о издавању и обележјима цертификата за пригодни златни ковани новац издат 
поводом 110-годишњице Народне банке Југославије

 „Службени
лист СРЈ”, број 61 од 5. августа 1994.

 

 

1.
Народна банка Југославије издаће 10. августа 1994. године цертификат за
пригодни златни ковани новац издат на основу Одлуке о продаји пригодног златног
кованог новца издатог поводом 110-годишњице Народне банке Југославије – у
емисији до 200.000 комада.

Рок
доспећа цертификата је 30. новембар 1994. године.

 

2.
Цертификат гласи на доносиоца.

 

3.
Доносиоцу цертификата Народна банка Југославије исплатиће један златник, почев
од рока из тачке 1. став 2. ове одлуке.

 

4.
Народна банка Југославије продаваће цертификате преко банака–на основу уговора
закључених са тим банкама.

 

5.
Цертификат за један златник штампан је на белој заштићеној хартији, са
уграђеним континуираним воденим знаком.

 

6.
Димензије цертификата су 70 х 162,5 

mm.

 

7.
Изглед цертификата је следећи:

1) с
лица: цертификат је урађен у вишебојној офсет-штампи. На левој страни налази се
главни мотив на цертификату – репродукција аверса златника. У средишњем делу
цертификата с горње стране су речи „Народна банка Југославије”, а испод њих
текст: „Цертификат за 1 златник”. С леве стране је факсимил потписа гувернера
Д. Аврамовића, а с десне место и година издавања „Београд 1994”;

2) с
наличја: главни мотив – репродукција реверса златника налази се са десне стране
цертификата, а у средишњем делу је текст: „Доносиоцу овог цертификата Народна
банка Југославије исплатиће један златник у складу са одлуком Народне банке
Југославије о издавању цертификата. Цертификат долази на наплату 30. новембра
1994. године.”

У доњем
делу цертификата су две словне ознаке и седмоцифрена нумерација – штампана
флуоресцентном црвеном бојом.

 

8. Сви
текстови на цертификату штампани су ћирилицом.

 

9. На
лицу и наличју цертификата преовлађују тонови наранџасте и браон боје.

 

10. Ова
одлука ступа на снагу даном објављивања у „Службеном листу СРЈ”.

 

О. бр.
148 

29. јула
1994. године 

Београд 


Гувернер

Народне банке Југославије,

Драгослав Аврамовић,
с. р.