Редакцијски пречишћен текст


 
 
На основу члана 11. став 1. и члана 141. Закона о привредним друштвима („Службени гласник РС”, бр. 36/11 и 99/11) и члана 43. став 1. Закона о Влади („Службени гласник РС”, бр. 55/05, 71/05 – исправка и 101/07, 65/08, 16/11, 68/12 – УС и 72/12),
Влада доноси
 
ОДЛУКУ
o оснивању Привредног друштва с ограниченом одговорношћу за стратешки откуп и дистрибуцију пољопривредних производа „Метохија” Косовскa Митровица

	"Службени гласник РС", бр. 27 од 22. марта 2013, 38 од 26. априла 
	2013 - исправка
 
I. ОСНОВНЕ ОДРЕДБЕ
Члан 1.
Оснива се Привредно друштво с ограниченом одговорношћу за стратешки откуп и дистрибуцију пољопривредних производа „Метохија” Косовскa Митровица као једночлано друштво с ограниченoм одговорношћу (у даљем тексту: Друштво), ради стратешког откупа и дистрибуције пољопривредних производа насталих обављањем пољопривредне делатности српског и неалбанског становништва на територији Аутономне покрајине Косово и Метохија, дистрибуције основних прехрамбених производа српском и неалбанском становништву, у случају несташице тих производа на територији Аутономне покрајине Косово и Метохија, као и ради припреме и реализације програма развоја пољопривреде на територији Аутономне покрајине Косово и Метохија.
II. ПОСЛОВНО ИМЕ И СЕДИШТЕ
Члан 2.
Пословно име Друштва гласи: Привредно друштво с ограниченом одговорношћу за стратешки откуп и дистрибуцију пољопривредних производа „Метохија” Косовска Митровица.
Скраћено пословно име Друштва гласи: „Метохија” д.о.о. Косовска Митровица.
Члан 3.
Седиште Друштва је у Косовској Митровици, Улица ослобођења бб.
III. ПЕЧАТ И ШТАМБИЉ ДРУШТВА
Члан 4.
Друштво има печат и штамбиљ.
Директор Друштва доноси одлуку којом се утврђује облик и начин употребе и чувања печата и штамбиља Друштва.
IV. ПОДАЦИ О ОСНИВАЧУ
Члан 5.
Оснивач Друштва је Република Србија за коју на основу законског овлашћења оснивачка права врши Влада, Београд, Немањина 11 (у даљем тексту: Оснивач).
Члан 6.
Једини члан Друштва је Република Србија, која има 100% удела у укупном капиталу Друштва.
Члан 7.
У правном промету са трећим лицима Друштво иступа у своје име и за свој рачун.
За обавезе према трећим лицима, настале у пословању Друштва, Друштво одговара целокупном својом имовином.
V. ДЕЛАТНОСТ ДРУШТВА
Члан 8.
Претежна делатност Друштва је: 
46.21 – Трговина на велико житом, сировим дуваном, семењем и храном за животиње.
Поред делатности из става 1. овог члана Друштво може обављати и друге делатности, укључујући и послове спољнотрговинског промета уколико за то испуњава законске услове.
VI. ОСНОВНИ КАПИТАЛ
Члан 9.
Укупно уписани новчани део основног капитала Друштва износи: 100,00 динара.
Средства којима се оснива и којима послује Друштво су у државној својини.
Члан 10.
Друштво у оквиру обављања својих делатности, стиче и прибавља средства из следећих извора:
1) буџета Републике Србије;
2) донација, прилога и спонзорства од стране домаћих и страних правних и физичких лица;
3) кредита;
4) прихода остварених пословањем Друштва;
5) других извора у складу са законом.
VII. РАСПОДЕЛА ДОБИТИ
Члан 11.
Добит Друштва, утврђена у складу са законом, може се расподелити за повећање основног капитала, резерве или за друге намене, у складу са законом и овом одлуком.
Део средстава по основу добити усмерава се Оснивачу и уплаћује се на рачун прописан за уплату јавних прихода.
VIII. ЗАСТУПАЊЕ ДРУШТВА
Члан 12.
Друштво заступа директор Друштва, без ограничења.
Директор може у оквиру својих овлашћења дати другом лицу писано пуномоћје за заступање Друштва.
IX. УПРАВЉАЊЕ ДРУШТВОМ
Члан 13.
Управљање Друштвом је организовано као једнодомно. 
Органи Друштва су: 
1) Скупштина; 
2) један директор.
X. СКУПШТИНА ДРУШТВА
Члан 14.
Овлашћења Скупштине Друштва врши Оснивач, преко овлашћених представника које предлаже Канцеларија за Косово и Метохију, с тим да број овлашћених представника Оснивача не може бити мањи од три.
Одлуку о одређивању и разрешењу председника и чланова Скупштине Друштва доноси Оснивач.
Члан 15.
Скупштина Друштва одлучује о:
1) измени оснивачког акта; 
2) усвајању годишњег програма рада и финансијског плана; 
3) надзору над радом директора и усвајању извештаја директора;
4) повећању и смањењу основног капитала Друштва, као и о свакој емисији хартија од вредности; 
	
5) расподели добити и начину покрића губитака, 
6) именовању и разрешењу директора и утврђивању зараде за његов рад;
7) именовању ревизора и утврђивању накнаде за његов рад; 
8) покретању поступка ликвидације, као и о подношењу предлога за покретање стечајног поступка од стране Друштва; 
	
9) именовању ликвидационог управника и усвајању ликвидационих биланса и извештаја ликвидационог управника; 
	
10) давању прокуре; 
11) покретању поступка и давању пуномоћја за заступање Друштва у спору са прокуристом, као и у спору са директором;
12) статусним променама и променама правне форме; 
13) одобравању правних послова у којима постоји лични интерес, у складу са чланом 66. Закона о привредним друштвима (у даљем тексту: Закон); 
	
14) усвајању финансијских извештаја, као и извештаја ревизора ако су финансијски извештаји били предмет ревизије; 
	
15) сагласности на стицање, продају, давање у закуп, залагање или друго располагање имовином велике вредности у смислу члана 470. Закона; 
	
16) доношењу пословника о свом раду; 
17) другим пословима и другим питањима, у складу са Законом и оснивачким актом. 
	
Акте из става 1. тач. 1), 2), 4), 5), 8), 9) и 12) овог члана Скупштина доноси уз сагласност Оснивача.
XI. ДИРЕКТОР ДРУШТВА
Члан 16.
Директора Друштва бира и разрешава Скупштина Друштва.
Директор Друштва бира се на период од четири године.
Директор Друштва је у радном односу у Друштву са пуним радним временом.
Члан 17.
Директор Друштва:
1) заступа Друштво;
2) организује и води пословање Друштва, у складу са законом и овом одлуком;
3) стара се о законитости рада и одговара за законитост рада Друштва;
4) предлаже доношење одлука из делокруга рада Скупштине Друштва;
5) спроводи одлуке Скупштине Друштва;
6) одлучује о правима, обавезама и одговорностима запослених у Друштву, у складу са законом којим се уређују радни односи;
7) доноси акт о организацији и систематизацији послова и друге опште акте Друштва;
8) обавља друге послове у складу са законом и овом одлуком.
XII. ИНТЕРНИ РЕВИЗОР
Члан 18.
Интерни ревизор:
1) контролише веродостојност и комплетност финансијских извештаја Друштва;
2) контролише усклађеност пословања Друштва са законом, програмом рада и пословања Друштва;
3) обавља и друге послове у складу са законом.
Члан 19.
Интерни ревизор извештава Скупштину Друштва о:
1) веродостојности и потпуности финансијских извештаја Друштва;
2) основаности предлога за расподелу добити;
3) другим питањима од значаја за оцену законитости и целисходности поступања у спровођењу пословне политике и пословања Друштва.
Интерни ревизор подноси извештај о питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина Друштва или Оснивач.
XIII. АКТИ ДРУШТВА
Члан 20.
У Друштву се води књига одлука.
У књигу одлука уносе се одлуке које доноси Скупштина Друштва.
Члан 21.
Акти Друштва су и правилници и одлуке којима се, у складу са законом уређују одређена питања.
Измене и допуне правилника и одлука врше се на начин и по поступку који су одређени за њихово доношење.
Члан 22.
Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
Члан 23.
Друштво је дужно да држи и чува све акте Друштва у складу са законом којим се уређује правни положај привредних друштава.
XIV. ЗАШТИТА ЖИВОТНЕ СРЕДИНЕ
Члан 24.
Друштво је, при обављању делатности, дужно да се стара о заштити животне средине, у складу са законом.
XV. ТРАЈАЊЕ И ПРЕСТАНАК ДРУШТВА
Члан 25.
Друштво се оснива на неодређено време.
Друштво престаје:
1) одлуком Скупштине Друштва;
2) статусним променама које воде престанку;
3) стечајем или ликвидацијом;
4) ако се правноснажном пресудом утврди ништавост регистрације и одреди брисање Друштва;
5) у другим случајевима предвиђеним законом.
XVI. ПРЕЛАЗНЕ И ЗАВРШНЕ ОДРЕДБЕ
Члан 26.
На сва питања која нису уређена овом одлуком примењиваће се закон којим се уређује положај привредних друштава.
Члан 27.
До избора директора Друштва дужност директора обављаће у својству вршиоца дужности директора Друштва Александар Вукчевић, ЈМБГ 
	190496740011* са пребивалиштем у Ђаковици, Цара Душана 415, који ће извршити и судску оверу ове одлуке у складу са законом.
*Службени гласник РС, број 38/2013
Члан 28.
Ову одлуку објавити у „Службеном гласнику Републике Србије”.
 
05 број 02-2263/2013
У Београду, 21. марта 2013. године 
	
Влада
Први потпредседник Владе,
Александар Вучић, 
	с.р.