На основу члана 45. став 6. Закона о трговини („Службени гласник РС”, број 53/10),
Министар пољопривреде, трговине, шумарства и водопривреде, доноси
 
ПРАВИЛНИК
о садржини и начину израде студије утицаја на структуру тржишта

"Службени гласник РС", број 47 од 29. јуна 
	2011.
 
Члан 1.
Овим правилником ближе се прописују садржина и начин израде студије утицаја на структуру тржишта (у даљем тексту: студија).
Члан 2.
Студија се израђује за трговинске формате у којима се обавља трговина на мало, а чији укупни продајни и складишни простор износи преко 2.000 m² бруто површине.
Студију, у складу са законом, израђује научноистраживачка организација из области економије и истраживања тржишта, акредитована у складу са прописима о научно-истраживачкој делатности, у складу са правилима струке, односно према одговарајућој научно-истраживачкој методологији.
Члан 3.
Студија се израђује на основу програма израде студије утицаја на структуру тржишта, који је одштампан уз овај правилник и чини његов саставни део. 
	
Члан 4.
Студија се израђује у два штампана примерка и једном дигиталном.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”, a примењује се од 1. септембра 2011. године.
 
Број 110-00-0058
У Београду, 17. јуна 2011. године
Министар,

Душан Петровић, с.р.
 
 
ПРОГРАМ ИЗРАДЕ СТУДИЈЕ УТИЦАЈА НА СТРУКТУРУ ТРЖИШТА
I. УВОД
Студија утицаја на структуру тржишта (у даљем тексту: студија) представља аналитички инструмент којим се применом адекватних научно-истраживачких метода, утврђују околности и даје оцена у погледу утицаја одређеног малопродајног трговинског формата, односно продајног објекта прописаних димензија, на тржишно подручје на којем је његова планирана локација. 
	
У функционалном смислу, основни циљ студије јесте да пружи стручно засновану оцену у погледу питања утицаја новог трговинског формата на унапређење конкуренције и интереса потрошача, на датом подручју.
Студија се израђује на основу питања из овог програма израде студије, и садржи:
1) анализу постојећег стања и процене утицаја планираног трговинског формата;
2) извештај о оцени утицаја на основу битних и других релевантних елемената, са закључком у погледу завршне оцене општег утицаја на структуру тржишта;
3) истраживања, податке, приказе и другу документацију на којима је заснован извештај.
Студија није у функцији спречавања, ограничења или отежавања изградње, односно рада великих трговинских формата, већ треба да обезбеди усмеравање њиховог развоја примарно у правцу остварења интереса потрошача и развоја конкуренције на тржишту Републике Србије. 
	
II. АНАЛИЗА ПОСТОЈЕЋЕГ СТАЊА И ПРОЦЕНА УТИЦАЈА ПЛАНИРАНОГ ТРГОВИНСКОГ ФОРМАТА
Анализа постојећег стања и процене утицаја планираног формата, садржи податке и оцене поводом следећих питања:
1) Карактеристике продајног објекта који је предмет студије, и то нарочито: 
	
(1) трговински формат објекта;
(2) асортиман који ће се у објекту продавати, као и његову дубину и ширину; 
	
(3) величина продајног и складишног простора (m²);
(4) број паркинг места и величина паркинг простора;
(5) тачну микро и макро локацију где се објекат налази или би требало да се налази;
(6) процењени број запослених у објекту; 
(7) остале битне карактеристике објекта.
У оквиру овог дела треба сумирати стратегију тржишног наступа, у смислу којим потрошачима ће формат бити претежно усмерен и са којим кључним садржајем понуде.
2) Одређивање тржишног подручја за дати продајни објекат: под тржишним подручјем, у смислу овог програма, сматра се географски заокружено подручје на коме се налази највећи број потрошача који су спремни да купују у анализираном трговинском формату.
Одређивање тржишног подручја треба да обухвати његову величину, облик и основне карактеристике тржишног подручја, применом савремене методологије локације трговинских објеката. 
	
Опште карактеристике тржишног подручја појединачног или скупине малопродајних објеката, су:
(1) просторне димензије финалне тражње, сачињене од броја и платежне способности финалних потрошача који купују робе и услуге у одабраном продајном објекту;
(2) географски одређени простор на коме малопродајни објекти развијају и користе одговарајуће услове сопственог тржишта. Сваки малопродајни објекат или њихов скуп има, сопствено тржиште које је просторно лимитирано, најчешће разграничено по зонама, између којих не постоји фиксна демаркациона линија и које се по правилу поклапају;
(3) величина појединих подручја трговања, у зависности од величине укупног подручја или регије на коме се налази и од величине појединачног или скупа продајних објеката; 
	
(4) сопствено тржиште конкретног продајног објекта, односно његово подручје трговања. Исто важи и за скуп продајних објеката, као и за све објекте који се налазе на одређеном локалном или регионалном тржишту. У овом последњем случају ради се о подручју трговања у ширем смислу. У ужем смислу подручје трговања односи се само на конкретан малопродајни објекат или на њихову скупину у облику трговинских центара.
Тржишно подручје одређеног продајног објекта детерминише величина урбаног и руралног подручја на којем је објекат лоциран, затим величина самог објекта или скупа објеката тј. трговински формат који се користи, природа производа који се нуде и перцепције потрошача приликом куповина.
Приликом израде овог дела студије, треба имати у виду следеће детерминанте: 
	
– степен склоности потрошача за сталном куповином на одређеном тржишном подручју, које варирају у зависности од његове удаљености;
– степен склоности потрошача за сталном куповином на одређеном тржишном подручју под директним утицајем ширине и дубине асортимана који се на њему нуди;
– раздаљине које потрошачи преваљују до појединих тржишних подручја варирају у зависности од типа производа који је предмет куповине; 
	
– протезање тржишног подручја одређеног трговинског објекта у зависности од близине тржишног подручја конкурентског објекта;
– корелација величине релевантног тржишног подручја и куповне моћи потрошача; 
	
– функционалне, економске и остале карактеристике производа који се нуде на релевантном тржишном подручју појединачног продајног објекта; 
	
– природна конфигурација земљишта, саобраћајна инфраструктура, степен моторизованости потрошача и административне границе. 
	
Приликом одређивања релевантног тржишног подручја се препоручује коришћење постојеће поделе на административно територијалне и статистичке јединице (општине, управни окрузи, статистички региони). 
	
У студији је потребно дати одговарајући приказ релевантног тржишног подручја, локације објекта, као и напред наведених карактеристика, на мапи, са приказом административне поделе (општина, град, округ), као и пратеће квантитативне податке о приказаним елементима. 
	
Као допунски критеријуми за одређивање релевантног тржишног подручја, могу да се користе критеријуми одређивање релевантног тржишта, у складу са прописима о заштити конкуренције. 
	
3) Анализа карактеристика и потреба потрошача (купаца) на датом тржишном подручју: у оквиру студије је потребно дати анализу карактеристика и потреба потрошача (купаца) на тржишном подручју. С обзиром да је интерес потрошача приликом отварања продајних објеката од суштинске важности, неопходно је да се добро упознају карактеристике наведених потрошача. 
	
Детаљније анализе потрошача на наведеном подручју могу да укључе и друге социопсихолошке факторе који одређују животни стил потрошача, као што су: социјалне групе којима припадају, породични животни циклус, референтне групе, културна припадност, коришћење времена и др. 
	
Најбитније у оквиру анализе потрошача на датом тржишном подручју је да се сагледа њихов број, као и куповна моћ коју имају на располагању. Исто тако, не треба занемарити ни остале карактеристике, а посебно треба имати у виду специфичне потребе потрошача на датом подручју. 
	
Најзначајнији параметри, у том смислу, су:
(1) број становника;
(2) старосна структура становника;
(3) структура становника по полу;
(4) структура по занимању;
(5) стопа раста становништва;
(6) број запослених;
(7) број домаћинстава и њихова структурна обележја;
(8) образовни ниво потрошача;
(9) процењена куповна моћ потрошача;
(10) процењен потенцијал ужег и ширег тржишног подручја.
Карактеристике потрошача се утврђују на основу расположивих статистичких и других релевантних података, и методом анкетирања на датом тржишном подручју. Препорука је да се у зависности од величине тржишног подручја и броја становника анкетира између 0,1 и 2% од укупне популације дефинисаног тржишног подручја. 
	
4) Анализа конкурентске ситуације на датом тржишном подручју: циљ анализе конкуренције је да покаже детаљну структуру трговинских формата и продајног простора који постоје на датом тржишном подручју, као и структуру власништва у коме се налазе наведени продајни објекти, тј. да ли припадају истим или различитим привредним субјектима (укључујући повезане привредне субјекте). 
	
Неопходно је да се у анализу укључе подаци о свим објектима и продајном простору који припадају истом формату на датом тржишном подручју. Сврха овога је анализа интратипне конкуренције која се одвија између два објекта који припадају истом формату (нпр. конкуренција између две робне куће). Поред тога, треба извршити и анализу интертипне конкуренције, тј. конкуренције између различитих формата који се боре за исте или сличне потрошаче (нпр. конкуренција између хипермаркета и супермаркета). Препоручује се да се у анализу уврсте сви објекти који припадају истој групи формата, а то су они који имају слично језгро асортимана које продаје сличним категоријама потрошача. Поред њих се могу уврстити и други формати који конкуришу на тржишту новом објекту на пример конкуренти робним кућама су и специјализоване продавнице одеће, обуће, беле технике и сл. 
	
Веома важан сегмент анализе конкурентске ситуације је пословање трговинских објеката на мало на датом тржишном подручју, а који су у власништву малих и средњих трговинских субјеката. Треба навести њихов број на овом тржишном подручју, као и навести број и површину објеката у којима обављају делатност. 
	
Анализа треба да укључи процену степена развијености трговине, тј. постојања потребе за увођењем нових формата на тржишту и унапређења развијености трговине на тржишном подручју. При давању оцене о потреби отварања новог објекта, треба узети у обзир и чињеницу да ли припада формату који није присутан, а који је потребан на датом тржишном подручју. 
	
Потребно је дати оцену да ли потрошачи могу адекватно да се снабдевају у оквиру постојеће трговинске мреже и да се процени потреба за додатним изворима снабдевања потрошача, тј. да ли потрошачи (купци) имају потребу за постојањем трговинског објекта дате величине и намене. 
	
У оквиру овог дела студије даје се приказ постојеће структуре трговинских формата на мапи уз означавање новог објекта који треба да се отвори, са одговарајућим квантитативним подацима, на основу предњих критеријума, а нарочито:
(1) приказ постојеће структуре трговинских формата (који припадају истом формату или истој групи формата) на мапи утврђеног тржишног подручја, уз означавање новог објекта;
(2) број објеката и величина продајног простора за све објекте који припадају истом формату и истој групи формата;
(3) структура власништва објеката који припадају истом формату или истој групи формата;
(4) број и величина објеката који су у власништву малих и средњих предузећа.
5) Утицај посматраног продајног објекта на структуру тржишта: у оквиру овог дела студије посебно треба истражити утицај продајног објекта на:
(1) потенцијалне потрошаче на датом тржишном подручју;
(2) друге трговинске субјекте на датом тржишном подручју; 
(3) остале учеснике на датом тржишном подручју, као што су локални добављачи и сл. 
	
У оквиру питања утицаја на потенцијалне потрошаче (укупно становништво тржишног подручја) кључно је да се да оцена да ли ће потрошачи бити у бољем положају након отварања новог продајног објекта него што су били пре његовог отварања. Треба сагледати утицај продајног објекта на могућност избора који се нуди потрошачима у смислу ширине и дубине асортимана производа који су му доступни на датом тржишном подручју, цена по којима се одређене категорије производа могу купити, као и квалитет производа који су на располагању. Такође, битно је да потрошач на располагању има разноврсне трговинске формате у којима може да купује одређене производе и услуге, као и да се потрошачу омогући ефикасно снабдевање уз што мање напора (новца и времена) које мора да уложи приликом куповине. 
	
Код питања утицаја на друге трговинске субјекте на датом тржишном подручју, потребно је нарочиту пажњу поклонити утицају на мале и средње трговинске субјекте, односно могућности или извесности, односно мере у којој се угрожава њихов положај. 
	
Нарочито је значајно да се у оквиру ове анализе покаже утицај на објекте који припадају истом формату или истој групи формата. Најбољи пример за групу формата је неспецијализована прехрамбена малопродаја, у оквиру које треба анализирати следеће формате: хипермаркет, супермаркет, суперета, мини-маркет, дисконт и класична прехрамбена продавница. Добар показатељ утицаја на постојеће објекте на ужем и ширем тржишном подручју је проценат у продајном простору који ће нови објекат имати у оквиру групе формата којој припада. Још битније је да се узме у обзир проценат продајног простора који ће бити у власништву једног привредног субјекта или повезаних субјеката, у оквиру исте групе формата на ужем и ширем тржишном подручју.
Поред утицаја на потрошаче и трговинске субјекте на мало, треба анализирати и утицај продајног објекта на целокупно тржишно подручје. Пре свега, ради се о економском утицају на дато тржишно подручје у виду запошљавања радне снаге, ангажовања локалних добављача и укључивања њихових производа у нови продајни објекат итд. 
	
У оквиру испитивања утицаја на структуру тржишта, потребно је, на основу напред наведеног, дати оцену нарочито у погледу следећих питања: 
	
1) Утицај на потрошаче:
– ставови потрошача о отварању новог продајног објекта;
– утицај (позитиван или негативан) на могућност избора потрошача на дужи рок; и
– утицај (позитиван или негативан) на ефикасност снабдевања потрошача на дужи рок.
2) Утицај на друге трговинске субјекте на датом тржишном подручју:
– проценат продајног простора који ће имати објекат и привредни субјекат (заједно са повезаним привредним субјектима) у чијем је објекат власништву у оквиру истог формата и у оквиру исте групе формата на ужем и ширем тржишном подручју; 
	
– утицај на продајне објекте у власништву малих и средњих предузећа.
3) Модернизација трговине на датом тржишном подручју;
4) Утицај објекта на целокупно тржишно подручје:
– запошљавање радне снаге;
– утицај на локалне добављаче; 
– општи утицај.
III. ИЗВЕШТАЈ О ОЦЕНИ УТИЦАЈА
Извештај о оцени утицаја, на основу битних и других релевантних елемената, са закључком у погледу завршне оцене општег утицаја на структуру тржишта, који нарочито садржи закључну оцену у погледу следећих група питања:
1) Интереси потрошача и других купаца за постојање трговинског објекта дате површине и намене: потребно је дати оцену да ли ће отварање новог објекта допринети општем бољитку потрошача и да ли ће потрошаче ставити у бољи положај у односу на ситуацију када посматрани објекат није био присутан на тржишту.
2) Потребе постојања различите структуре трговинских формата и различитих трговинских субјеката на ширем и ужем тржишном подручју: како нови објекат утиче на потребе за постојањем различите структуре трговинских формата и различитих трговинских субјеката на релевантном тржишном подручју. Наиме, поред оправдане тежње за постојањем различитих трговинских формата на датом тржишном подручју како би потрошачи имали већу могућност избора, битно је испитати да ли се јавља концентрација различитих формата који су истоветне власничке структуре. Наиме, постоји опасност од превелике концентрације објеката једног трговинског субјекта или повезаних субјеката на једном тржишном подручју. Наведена ситуација је нарочито опасна у прехрамбеној малопродаји која је у земљама у развоју као што је Србија кључни сегмент малопродаје за становништво и јако осетљиво подручје које треба пажљиво уредити. Битно је да се на датом тржишном подручју нађу објекти који су у власништву различитих трговинских субјеката како би се унапредили услови конкуренције по питању цена и услуга, и највећу корист имали сами потрошачи. 
	
3) Потребе унапређења трговине увођењем нових облика продаје и дистрибуције робе: како нови формат утиче на унапређење трговине увођењем нових облика продаје и дистрибуције робе. Значајно је да се трговина на датом тржишном подручју развије и да се уведу нови формати који до сада нису били присутни. Нарочито је битно да то буду модерни трговински објекти који ефикасније врше функцију снабдевања потрошача. Отуда извесну предност треба дати оним објектима који припадају форматима који нису присутни на датом тржишном подручју и који унапређују степен развоја трговине.
4) Како нови објекат утиче на друге привредне субјекте, мале и средње величине, који учествују у трговини на мало на анализираном тржишном подручју. Битно је утврдити да ли ће објекат довести до затварања већег броја објеката на датом тржишном подручју, а нарочито објеката који су у власништву малих и средњих привредних субјеката. Уколико се утврди да објекат значајно угрожава постојећу структуру трговинске мреже то треба узети у обзир приликом давања финалне оцене у студији. У вези са овим је и утицај новог објекта на запошљавање на тржишном подручју. Међутим, треба нагласити да приликом давања коначне оцене у студији, интерес потрошача треба да буде на првом месту, а не заштита неефикасних тржишних субјеката и објеката који лоше послују. 
	
Поред наведених елемената, извештај о оцени може да садржи оцену других релевантних елемената, уз образложење њихове релевантности.
Закључак у погледу завршне оцене општег утицаја на структуру тржишта, нарочито садржи оцену у вези са основним циљем студије. 
	
IV. ПРИЛОЗИ УЗ СТУДИЈУ
Саставни део студије чине истраживања, подаци, прикази и друга документација на којима је заснована.
У прилогу студије, достављају се:
1) доказ о акредитацији носиоца израде студије;
2) подаци о лицима која су учествовала на изради студије;
3) пројектна документација за објекат, са подацима о површинама и наменама;
4) ситуационо решење објекта;
5) приказ локације са саобраћајном комуникацијом;
6) друга документација која садржи податке на којима се заснивају подаци и оцене из студије.