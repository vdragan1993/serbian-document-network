На основу члана 8. став 1. и члана 68. став 4. Закона о Народној скупштини („Службени гласник Републике Србије”, број 9/10), 
	
Народна скупштина Републике Србије, на седници Петог ванредног заседања у 2011. години, одржаној 5. јула 2011. године, донела је 
	
 
ОДЛУКУ
о организацији и раду Службе Народне скупштине 
	

"Службени гласник РС", број 49 од 6. јула 
	2011.
 
I. УВОДНЕ ОДРЕДБЕ
1. Овом одлуком уређују се организација и рад Службе Народне скупштине (у даљем тексту: Служба), утврђују организационе јединице у оквиру којих се групишу истоврсни или сродни и међусобно повезани послови, одређују и разврставају положаји и радна места запослених у Служби и уређују друга питања од значаја за рад Службе.
2. Служба обавља стручне, административно-техничке и друге послове за потребе Народне скупштине и њених радних тела, народних посланика, председника Народне скупштине и потпредседника Народне скупштине, посланичких група у Народној скупштини, Републичке изборне комисије, као и друге послове у складу са законом, Пословником Народне скупштине и другим актима Народне скупштине и радних тела Народне скупштине.
Послове из става 1. ове тачке Служба обавља стручно, квалитетно, ефикасно, економично, непристрасно и политички неутрално.
3. Служба се организује на функционалном принципу и обавља послове из тачке 2. ове одлуке као јединствена Служба. 
	
II. РУКОВОЂЕЊЕ СЛУЖБОМ
4. Службом руководи генерални секретар Народне скупштине (у даљем тексту: генерални секретар).
Генерални секретар организује и обезбеђује јединствен рад Службе и обавља друге послове у складу са законом, Пословником Народне скупштине и овом одлуком.
5. Генерални секретар доноси Правилник о унутрашњем уређењу и систематизацији радних места у Служби Народне скупштине (у даљем тексту: Правилник), уз сагласност Одбора за административно-буџетска и мандатно-имунитетска питања. 
	
6. У погледу руковођења радом Службе, заснивања и престанка радног односа запослених, остваривања права, дужности и одговорности запослених у Служби, као и коришћењу и располагању средствима за рад Народне скупштине, генерални секретар има права и дужности функционера који руководи државним органом.
7. Генерални секретар има два заменика.
Заменик генералног секретара помаже генералном секретару у раду и замењује га у случају његове одсутности или спречености. 
	
Заменик генералног секретара има права и дужности функционера који руководи државним органом. 
	
III. РАДНА МЕСТА И ЗАПОСЛЕНИ У СЛУЖБИ
8. Послове Службе обављају државни службеници и намештеници. 
Запослени на радним местима у Кабинету председника Народне скупштине, који на одређено време обављају послове за председника Народне скупштине и потпредседника Народне скупштине, заснивају радни однос док траје дужност функционера, а најдуже до краја сазива Народне скупштине. 
	
Запослени на радним местима у Кабинету председника Народне скупштине, који на одређено време обављају послове за посланичку групу у Народној скупштини, заснивају радни однос док постоји посланичка група, а најдуже до краја сазива Народне скупштине. 
	
9. Радна места на којима раде државни службеници деле се на положаје и извршилачка радна места.
Положај је радно место на коме државни службеник има овлашћења и одговорности у вођењу и усклађивању рада у Служби.
Положаји у Служби су шеф Кабинета председника Народне скупштине и помоћник генералног секретара.
Државни службеник на положају за свој рад одговара генералном секретару.
Шефа Кабинета председника Народне скупштине поставља Одбор за административно-буџетска и мандатно-имунитетска питања на предлог генералног секретара, уз сагласност председника Народне скупштине.
Шеф Кабинета поставља се на положај до краја мандата председника Народне скупштине и разврстава се у другу групу положаја.
Помоћника генералног секретара поставља Одбор за административно-буџетска и мандатно-имунитетска питања на предлог генералног секретара.
Помоћник генералног секретара руководи сектором, поставља се на положај на период од пет година и разврстава се у трећу групу положаја.
10. Положаји, извршилачка радна места и радна места намештеника одређују се Правилником.
Правилником се утврђују: називи унутрашњих јединица и њихов делокруг; овлашћења и одговорности руководилаца унутрашњих јединица; начин сарадње Службе са другим органима и организацијама; радна места државних службеника на положају; извршилачка радна места по сваком звању (за државне службенике) и свакој врсти радних места (за намештенике); називи радних места, описи послова радних места и звања (за државне службенике), односно врсте (за намештенике) у која су радна места разврстана; услови за рад запосленог на радном месту (стручна спрема, радно искуство, положен државни стручни испит, посебна знања, вештине и способности), као и број државних службеника на положају, државних службеника на извршилачким радним местима и намештеника за свако радно место. 
	
IV. УНУТРАШЊА ОРГАНИЗАЦИЈА СЛУЖБЕ
11. Основни циљеви који треба да се остваре доношењем и применом Правилника су: 
	
– стварањe организационих, кадровских и других услова за обављање послова ради остваривања надлежности Народне скупштине;
– разрада организационе структуре Службе на унутрашње јединице, у оквиру којих су положаји, извршилачка радна места и радна места намештеника;
– подела надлежности и обезбеђење ефикасне сарадње између унутрашњих јединица у обављању послова из њиховог делокруга;
– обезбеђење континуираног развоја Службе и прилагођавање унутрашње организације променама у складу са потребама Народне скупштине;
– стварање организационих, нормативних и економских услова за оптимално ангажовање расположивих људских и материјалних ресурса;
– отвореност за увођење савремених технологија;
– јачање одговорности запослених у Служби у циљу благовременог и квалитетног обављања послова;
– ефикасно остваривање надзора над радом Службе;
– попуњавање радних места, распоређивање и премештај запослених према утврђеним мерилима и критеријумима, и
– стварање основа за стално стручно усавршавање и напредовање запослених у Служби, сагласно потребама Народне скупштине и могућностима Службе. 
	
12. Организационе јединице Службе образују се као основне, посебне и уже унутрашње јединице.
Основна унутрашња јединица је сектор, у коме су обједињени послови који представљају посебну област рада, односно међусобно повезани послови више ужих унутрашњих јединица. 
	
Посебне унутрашње јединице су Кабинет председника Народне скупштине и Генерални секретаријат Народне скупштине.
Уже унутрашње јединице су: 
– одељење са најмање осам запослених,
– одсек са најмање пет запослених, и
– група са најмање три запослена.
13. У Служби се организују следеће унутрашње јединице:
– Кабинет председника Народне скупштине;
– Генерални секретаријат Народне скупштине;
– Сектор за законодавство;
– Сектор за међународне односе;
– Сектор за опште послове, и
– Сектор за одржавање објеката Народне скупштине.
14. У Кабинету председника Народне скупштине обављају се стручни, административни и други послови од значаја за вршење функције председника и потпредседника Народне скупштине. 
	
15. У Генералном секретаријату Народне скупштине обављају се: 
– послови интерне ревизије;
– послови припреме и обраде седница Народне скупштине и издавање стенографских бележака;
– послови односа са јавношћу, протокола и презентације скупштинске баштине, и 
	
– други стручни и административни послови од значаја за вршење функције генералног секретара и његових заменика.
16. У Сектору за законодавство обављају се: 
– послови за потребе посланичких група у Народној скупштини;
– послови за потребе радних тела Народне скупштине;
– послови анализе закона, предлога закона и других општих аката; 
– послови анализе усклађености прописа са прописима Европске уније; 
– информативно-истраживачки послови;
– библиотечки послови, и
– други послови из делокруга Сектора.
17. У Сектору за опште послове обављају се: 
– планско-аналитички и буџетски послови;
– финансијско-рачуноводствени послови;
– послови из области јавних набавки;
– послови из области управљања људским ресурсима; 
– имовинско-правни послови;
– послови управљања ризицима и заштите на раду;
– послови противпожарне заштите;
– послови е - парламента;
– послови пројектовања, увођења, експлоатације и одржавања електронских и информационих система;
– послови пројектовања, увођења и експлоатације енергетских система и система аутоматике;
– послови из области рачунарске мреже, интернета и телекомуникација;
– дактилографски послови;
– послови стенографисања;
– биротехнички послови;
– послови писарнице, експедиције поште и архиве, и
– други послови из делокруга Сектора. 
18. У Сектору за међународне односе обављају се:
– послови за потребе сталних и других парламентарних делегација; 
– послови за потребе парламентарне сарадње;
– послови истраживања и развоја међупарламентарних односа и међународних односа;
– послови превођења, и
– други послови из делокруга Сектора.
19. У Сектору за одржавање објеката Народне скупштине обављају се: 
– послови инвестиционог одржавања;
– послови техничког и текућег одржавања;
– послови заштите и одржавања културних добара које користи и којима управља Народна скупштина, и
– други послови из делокруга Сектора. 
V. ПОПУЊАВАЊЕ ПОЛОЖАЈА, ИЗВРШИЛАЧКОГ РАДНОГ МЕСТА И РАДНОГ МЕСТА НАМЕШТЕНИКА 
	
20. Заснивање радног односа државног службеника, врши се у складу са прописима који регулишу права и дужности државног службеника.
Заснивање радног односа намештеника, врши се у складу са општим прописима из области рада. 
	
Спровођење интерног и јавног конкурса ради попуне упражњеног положаја или извршилачког радног места обавља конкурсна комисија која се образује и ради на начин утврђен актом Одбора за административно-буџетска и мандатно-имунитетска питања. 
	
Актом из става 3. ове тачке ближе се уређују: састав конкурсне комисије; фазе процеса селекције кандидата; садржај и начин претходне провере знања, вештина и способности; садржај и начин вођења разговора са кандидатима који су ушли у ужи избор и критеријуми и мерила за рангирање кандидата. 
	
VI. ЖАЛБЕНА КОМИСИЈА
21. О жалбама државних службеника у Служби на решења којима се у управном поступку одлучује о њиховим правима и дужностима и о жалбама учесника интерног и јавног конкурса одлучује Жалбена комисија.
Одбор за административно-буџетска и мандатно-имунитетска питања одређује број чланова и именује председника и чланове Жалбене комисије, из реда запослених у Служби, на предлог генералног секретара. 
	
Стручно-техничке и административне послове за Жалбену комисију обавља Служба Народне скупштине. 
	
VII. ПРЕЛАЗНЕ И ЗАВРШНЕ ОДРЕДБЕ
22. Генерални секретар донеће Правилник о унутрашњем уређењу и систематизацији радних места у Служби Народне скупштине, у року од 90 дана од дана ступања на снагу ове одлуке.
23. Одбор за административно-буџетска и мандатно-имунитетска питања, донеће решења о постављењу на положаје, а генерални секретар решења о распоређивању државних службеника и закључиће уговоре о раду са намештеницима, у року од 15 дана од дана доношења Правилника. 
	
Пре доношења решења и уговора из става 1. ове тачке извршиће се вредновање остварених резултата рада запослених на начин и по поступку утврђеним актом који доноси генерални секретар, уз сагласност Одбора за административно-буџетска и мандатно-имунитетска питања. 
	
24. Даном ступања на снагу ове одлуке престаје да важи Одлука о организацији и раду Службе Народне скупштине Републике Србије („Службени гласник РС”, број 62/06).
25. Ова одлука ступа на снагу осмог дана од дана објављивања у „Службеном гласнику Републике Србије”.
 
РС број 31
У Београду, 5. јула 2011. године

Народна скупштина Републике Србије
Председник,
проф. др 
	Славица Ђукић-Дејановић, с.р.