Редакцијски пречишћен текст
 

 

 



	На основу члана 31. став 1. Закона о Влади („Службени гласник РС”, бр. 55/05, 71/05 – исправка и 101/07), 


	Влада доноси


  

УРЕДБУ

о оснивању Канцеларије за европске интеграције


	„Службени гласник РС“, бр. 126 од 28. децембра 2007, 117 од 23. децембра 2008, 42 од 18. јуна 2010, 48 од 16. јула 2010, 
	106 од 6. новембра 2012.


 



 Садржина Уредбе


 


	Члан 1.


	Овом уредбом оснива се Канцеларија за европске интеграције (у даљем тексту: Канцеларија) и одређује се њен делокруг, уређење и друга питања значајна за њен рад.


	Канцеларија је служба Владе.


 

Делокруг Канцеларије


 


	Члан 2.*


Канцеларија обавља стручне, административне и оперативне послове и послове за 
потребе Владе повезане са координацијом рада министарстава, посебних 
организација и служби Владе који се односе на: координацију, праћење и 
извештавање у вези са процесом придруживања и приступања Европској унији; 
координацију припреме и преговора са Европском унијом и рада тела основаних за 
потребе преговора; координацију спровођења Споразума о стабилизацији и 
придруживању и рада заједничких тела основаних тим Споразумом; координацију 
припреме стратешких докумената у вези са процесом приступања Европској унији; 
координацију сарадње органа државне управе са Европском комисијом и другим 
стручним телима Европске уније, као и стручну и техничку сарадњу у процесу 
придруживања и приступања са државама чланицама, кандидатима и потенцијалним 
кандидатима, у сарадњи и уз обавештавање Министарства спољних послова; праћење и 
подстицање усклађивања прописа Републике Србије са прописима и стандардима 
Европске уније и обавештавање Европске уније и јавности о томе; помоћ 
министарствима и посебним организацијама у усклађивању прописа са прописима 
Европске уније; координацију међународне развојне помоћи; координацију 
програмирања ИПА средстава, као и идентификацију и утврђивање приоритета за 
финансирање из ИПА средстава међународне помоћи; праћење и извештавање о 
реализацији ИПА средстава и средстава међународне развојне помоћи у сврху 
испуњавања стратешких развојних приоритета; организацију процеса оцењивања 
спровођења ИПА програма; обавља послове руководиоца оперативне структуре и 
националног тела за програме прекограничне и транснационалне сарадње; учествује 
у заједничким одборима за праћење и усмерава рад заједничких одбора за праћење 
програма, као и рад заједничких техничких секретаријата за програме 
прекограничне сарадње на територији Републике Србије; координира инструментима 
за спровођење макро-регионалних стратегија; праћење извршавања обавеза које 
министарства и посебне организације имају у придруживању и приступању Европској 
унији; координацију превођења и припреме националне верзије прописа Европске 
уније и превода законодавства Републике Србије на један од званичних језика 
Европске уније; информисање јавности и промоцију активности у процесу 
придруживања и приступања Европској унији и коришћењу међународне развојне 
помоћи, укључујући ИПА средства; сарадњу, посредством Министарства спољних 
послова, са Мисијом Републике Србије при Европској унији у процесу придруживања 
и приступања Европској унији; координацију и спровођење обуке из области 
Европске уније.*


Канцеларија остварује сарадњу са Министарством спољних послова и другим 
надлежним органима државне управе у разматрању питања која се односе на 
дефинисање потреба и попуњавање стручног дела дипломатског кадра Мисије 
Републике Србије при Европској унији у свим фазама европских интеграција.*


Канцеларија обавља и друге послове из области придруживања и приступања 
Европској унији које јој Влада повери.*

 


	*Службени гласник РС, број 106/2012


 

1. Руковођење Канцеларијом


 

Директор Канцеларије


 


	Члан 3.


	Канцеларијом руководи директор Канцеларије, кога поставља Влада на пет година, на предлог председника Владе.


	Директор Канцеларије одговоран је Влади и председнику Владе.


	Директор Канцеларије је државни службеник на положају.


 

Заменик директора Канцеларије


 


	Члан 4.


	Директор Канцеларије има два заменика, од којих је један координатор за фондове Европске уније.*


	Лица из става 1. овог члана су државни службеници на положају, које поставља Влада на пет година, на предлог директора Канцеларије.*


	Директор Канцеларије писмено овлашћује једног од заменика да га замењује док је одсутан или спречен.*


 


	*Службени гласник РС, број 48/2010


 


Помоћници директора Канцеларије*


 

Члан 4а.*

Директор Канцеларије има помоћнике, које сам предлаже, а које поставља Влада на пет година.*

Помоћник директора Канцеларије руководи заокруженом облашћу рада Канцеларије за коју се образује сектор.*

Помоћник директора Канцеларије је државни службеник на положају.*


 


	*Службени гласник РС, број 117/2008


 


 

2. Прелазне одредбе


 


	Члан 5.


	Даном ступања на снагу ове уредбе директор Канцеларије за придруживање Европској унији, постављен према одредбама Уредбе о оснивању Канцеларије за придруживање Европској унији („Службени гласник РС”, број 65/06 – пречишћен текст), постаје директор Канцеларије за европске интеграције, а заменик директора Канцеларије за придруживање Европској унији постаје заменик директора Канцеларије за европске интеграције.


	Даном ступања на снагу ове уредбе Канцеларија за европске интеграције која је основана овом уредбом преузима запослене, права и обавезе, предмете, опрему, средства и архиву Канцеларије за придруживање Европској унији која је основана Уредбом о оснивању Канцеларије за придруживање Европској унији. 


 


	Члан 6.


	Директор Канцеларије донеће правилник о унутрашњем уређењу и систематизацији радних места у Канцеларији у року од 45 дана од дана ступања на снагу ове уредбе. 


 


	Члан 7.


	Даном ступања на снагу ове уредбе престаје да важи Уредба о оснивању Канцеларије за придруживање Европској унији („Службени гласник РС”, број 65/06 – пречишћен текст).


 

Ступање Уредбе на снагу


 


	Члан 8.


	Ова уредба ступа на снагу наредног дана од дана објављивања у „Службеном гласнику Републике Србије”.


 


 


	05 број 02-9035/2007


	У Београду, 27. децембра 2007. године


	Влада


	Потпредседник,


Божидар Ђелић, с.р.


 


 


 


 

ОДРЕДБЕ КОЈЕ НИСУ УНЕТЕ У “ПРЕЧИШЋЕН ТЕКСТ” УРЕДБЕ


 

Уредба о допуни Уредбе о оснивању Канцеларије за европске интеграције: 
	"Службени гласник РС", број 117/2008-3


 

Члан 2.


	Овлашћује се Републички секретаријат за законодавство да утврди пречишћен текст Уредбе о оснивању Канцеларије за европске интеграције и да га после ступања на снагу ове уредбе достави „Службеном гласнику Републике Србије” на објављивање. 


 

Члан 3.

Ова уредба ступа на снагу осмог дана од дана објављивања у „Службеном гласнику Републике Србије”.