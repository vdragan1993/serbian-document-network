Редакцијски пречишћен текст
 
 
На основу члана 31. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о оснивању Канцеларије за помоћ и обнову поплављених подручја
"Службени 
				гласник РС", бр. 55 од 23. маја 2014, 110 
	од 14. октобра 2014, 136 од 12. децембра 2014.
 
Садржина Уредбе
Члан 1.
Овом уредбом оснива се Канцеларија за помоћ и обнову поплављених подручја (у даљем тексту: Канцеларија) и одређује њен делокруг, уређење и друга питања значајна за њен рад.
Канцеларија је служба Владе.
Делокруг Канцеларије
Члан 2.*
Канцеларија обавља стручне, административне и оперативне послове за 
	потребе Владе и послове који су заједнички министарствима и посебним 
	организацијама, а који се односе на: организовање и координацију послова у 
	вези са пријемом и дистрибуцијом хуманитарне и друге помоћи упућене 
	Републици Србији за угрожене у поплављеном подручју; припрему и достављање 
	Влади периодичних извештаја о примљеној и дистрибуираној хуманитарној и 
	другој помоћи упућеној Републици Србији за угрожене у поплављеном подручју, 
	као и завршног извештаја о њеној расподели; припрему акта Владе о начину 
	верификације штета садржаних у извештајима о процени штета јединица локалне 
	самоуправе, односно акта о верификацији штета садржаних у извештајима о 
	процени штета јавних предузећа и других облика организовања, чији је оснивач 
	Република Србија; координацију послова припреме делимичних извештаја о 
	процени штете на подручју погођеном поплавама; прикупљање података од 
	надлежних органа и других субјеката и припрему извештаја за Владу о 
	процењеној укупној штети и његово објављивање на својој интернет страници; 
	организовање, координацију и припрему државних програма обнове; координацију 
	послова праћења и извештавања о спровођењу државног програма обнове и 
	припрему акта Владе о начину извештавања о реализацији тих програма; анализу 
	затеченог стања настале штете и сагледавање могућих даљих штетних последица 
	поплава, односно дејства клизишта као и предузимање мера и координација 
	активности у циљу њихове превенције, као и друге послове одређене законом 
	или прописом Владе.*
 
*Службени 
	гласник РС, број 136/2014
 
Директор Канцеларије
Члан 3.
Канцеларијом руководи директор Канцеларије, кога поставља Влада на пет година, на предлог председника Владе.
Директор Канцеларије одговоран је Влади и председнику Владе.
Директор Канцеларије је државни службеник на положају.
Заменик директора Канцеларије
Члан 4.
Директор Канцеларије има заменика, кога поставља Влада на пет година, на предлог директора Канцеларије.
Заменик директора Канцеларије помаже директору Канцеларије у оквиру овлашћења која му он одреди и замењује га ако је одсутан или спречен.
Заменик директора Канцеларије је државни службеник на положају.
Помоћници директора Канцеларије*
 

*Службени гласник РС, број 
	110/2014
 
Члан 4а*
Директор Канцеларије има помоћнике, које поставља Влада на пет година, 
	на предлог директора Канцеларије.*
Помоћници директора Канцеларије руководе заокруженом облашћу рада из 
	надлежности и делокруга Канцеларије за коју се образује сектор.*
Помоћници директора Канцеларије су државни службеници на положају.*
 
*Службени гласник РС, 
	број 110/2014
 
Рок за доношење правилника
Члан 5.
Директор Канцеларије донеће правилник о унутрашњем уређењу и систематизацији радних места у Канцеларији у року од 10 дана од дана ступања на снагу ове уредбе.
Ступање на снагу
Члан 6.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-4175/2014
У Београду, 22. маја 2014. године
Влада
Председник,
Александар Вучић,
	с.р.
 



	ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ 
УРЕДБЕ

 


	Уредба 
	о измени 
	и допуни


	Уредбе 
	о о оснивању Канцеларије за помоћ и обнову поплављених подручја: 
	„Службени гласник РС“, број 
110/2014-71
 
Члан 3.
Директор Канцеларије донеће правилник о унутрашњем уређењу и 
	систематизацији радних места у Канцеларији, који ће бити усклађен са 
	одредбама ове уредбе, у року од 10 дана од дана ступања на снагу ове уредбе.
Члан 4.
Ова уредба ступа на снагу осмог дана од дана објављивања у „Службеном 
	гласнику Републике Србије”.