На основу члана 45. став 6. Закона о туризму („Службени гласник РС”, бр. 36/09, 88/10, 99/11 – др. закон, 93/12 и 84/15),
Министар трговине, туризма и телекомуникација доноси
 
ПРАВИЛНИК 
о облику, садржини и начину вођења евиденције уговора закључених са трећим лицима којима је поверено извршење услуга из програма путовања и продатих туристичких путовања
"Службени гласник РС", број 4 од 22. јануара 
				2016.
 
Члан 1.
Овим правилником прописује се облик, садржина и начин вођења евиденције уговора које туристичка агенција закључује са трећим лицима којима је поверено извршење услуга из програма путовања и продатих туристичких путовања.
Члан 2.
Поједини изрази употребљени у овом правилнику имају следеће значење: 
1) евиденција је евиденција уговора и евиденција продатих туристичких путовања;
2) евиденција уговора је скуп података о евидентираним уговорима које туристичка агенција закључује са трећим лицима којима је поверено извршење услуга из програма путовања;
3) евиденција продатих туристичких путовања је скуп података о евидентираним продатим туристичким путовањима у коју организатор уписује и издате гаранције путовања;
4) место вођења евиденције је седиште или други пословни простор туристичке агенције у коме се води евиденција;
5) организатор је туристичка агенција организатор туристичког путовања;
6) пословни простор је место пословања у коме туристичка агенција непосредно нуди на продају и продаје туристичка путовања;
7) посредник је туристичка агенција посредник у продаји туристичких путовања;
8) туристичка агенција је туристичка агенција организатор туристичког путовања и туристичка агенција посредник у продаји туристичких путовања. 
Члан 3.
Туристичка агенција води евиденцију уговора на Обрасцу 1, који је одштампан уз овај правилник и чини његов саставни део.
Туристичка агенција води евиденцију продатих туристичких путовања на Обрасцу 2, који је одштампан уз овај правилник и чини његов саставни део.
Организатор за продата туристичка путовања води евиденцију података о издатим гаранцијама путовања на Обрасцу 2а, који је одштампан уз овај правилник и чини његов саставни део.
Туристичка агенција води евиденцију из ст. 1. и 2. овог члана и за организовање и продају излета. 
Члан 4.
Евиденција се води својеручно или електронски.
У случају да се евиденција води својеручно евиденција се уписује у посебну Књигу евиденције уговора и Књигу евиденције продатих туристичких путовања.
Одговорно лице одлучује о начину вођења евиденције из става 1. овог члана.
Члан 5.
Место вођења евиденције је седиште туристичке агенције.
Изузетно у случају да туристичка агенција у свом седишту не обавља делатност евиденција се може водити у другом пословном простору.
У случају да туристичка агенција има више пословних простора одговорно лице одлучује који пословни простор је место вођења евиденције.
Подаци за евиденцију продатих туристичких путовања, са подацима о путницима, се из пословних простора на крају радног дана достављају електронским путем у место вођења евиденције, ради њиховог обједињавања. 
Посредник на крају радног дана електронским путем достављa организатору, у место вођења евиденције, податке који се уносе у евиденцију продатих туристичких путовања, са подацима о путницима.
Ако се евиденција води својеручно, у случају из ст. 4. и 5. овог члана, попуњен образац се скенира и доставља електронским путем у место вођења евиденције ради њиховог обједињавања.
Електронска достава података за евиденцију продатих туристичких путовања, са бројем путника, у случају из ст. 4. и 5. овог члана, потврђује се од стране примаоца, након чега је пошиљалац, са потврдом пријема, штампа и одлаже у посебан регистар. 
Потврда пријема из става 7. овог члана, садржи потврду броја продатих туристичких путовања и броја путника.
Члан 6.
Организатор уписује у евиденцију уговора податке из уговора закључених са трећим лицима којима је поверено извршење услуга превоза, смештаја, услуга туристичких професија (услуге туристичких водича, локалних туристичких водича туристичких пратиоца, представника на туристичкој дестинацији и аниматора), других услуга из програма путовања, уговоре у вези са пословима организације и продаје излета, као и уговоре о посредовању у продаји туристичког путовања са посредницима којима је поверена продаја и посредовање у продаји туристичких путовања.
Организатор уписује у евиденцију уговора и податак о закљученом уговору са даваоцем гаранције путовања.
Посредник уписује у евиденцију уговора податке из уговора о посредовању у продаји туристичког путовања закључених са организатором путовања, као и податке из других уговора у вези са пословима организације и продаје излета.
Податке из уговора туристичка агенција уписује у евиденцију уговора најкасније наредног радног дана после потписивања уговора.
Члан 7.
Евиденција уговора садржи следеће податке, и то:
1) редни број;
2) податке о правном или физичком лицу са којим је закључен уговор;
3) седиште или адреса лица са којим је закључен уговор;
4) број уговора;
5) датум закључења;
6) предмет уговора;
7) период пружања услуга;
8) рок важења уговора;
9) напомену.
Члан 8.
Туристичка агенција дневно уписује податке у евиденцију продатих туристичких путовања.
Уколико у дану није било продатих туристичких путовања, у евиденцију туристичких путовања уписују се подаци наредног дана у коме је продато прво туристичко путовање.
Члан 9.
Евиденција продатих туристичких путовања садржи следеће податке, и то:
1) редни број;
2) име и презиме путника/носиоца уговора;
3) број потврде о путовању;
4) датум издавања потврде о путовању;
5) број издате гаранције путовања;
6) датум издавања гаранције путовања;
7) број фискалног исечка/фактуре; 
8) датумом издавања фискалног исечка/фактуре;
9) укупно уплаћен износ у динарима;
10) број путника;
11) организатор путовања/број лиценце;
12) назив и својство субјекта продаје;
13) место /адреса продаје;
14) напомену.
Члан 10.
Евиденција продатих туристичких путовања садржи следеће податке о издатим гаранцијама путовања, и то:
1) редни број; 
2) број гаранције путовања;
3) датум издавања гаранције путовања;
4) име и презиме путника;
5) адресу путника;
6) контакт телефон, е-маил адресу путника и др.;
7) број потврде о путовању;
8) датум издавања потврде о путовању;
9) место поласка;
10) датум и време почетка и завршетка путовања;
11) одредиште (земља, место);
12) периоде боравка са датумима ако је боравак у деловима;
13) напомену.
Члан 11.
Редни број из евиденције продатих туристичких путовања уписује се својеручно на издату потврду о путовању.
У евиденцији продатих туристичких путовања сторнирање услед отказа, промене датума или периода трајања путовања врши се прецртавањем одговарајућег редног броја уз упис датума и назнаке „упис сторниран” у колони „напомена”.
Сторнирање из става 2. овог члана, у колони „напомена” потписује запослено лице.
Члан 12.
Туристичка агенција у евиденцију продатих туристичких путовања уноси податке у евиденцију непосредно по издавању потврде о путовању.
Ако се евиденција води у електронском облику, штампање страница врши се на крају радног дана.
Одштампане странице из става 2. oвог члана морају бити нумерисане, оверене потписом запосленог лица и хронолошки се одлажу у посебан регистар.
Ради доступности евиденције надлежном контролном органу, врши се додатно штампање података из рачунара.
Ради доступности документације и уговора који су закључени на страном језику, туристичка агенција ће, на захтев контролног органа, обезбедити њихов превод, оверен од стране овлашћеног лица.
Члан 13.
Ако се евиденција води својеручно подаци се уписују у Књигу евиденције уговора и Књигу евиденције продатих туристичких путовања.
Књига евиденције уговора води се на Обрасцу 1.
Књига евиденције продатих туристичких путовања води се на Обрасцу 2 и Обрасцу 2а.
Књиге евиденције из става 1. овог члана се израђују у тврдом повезу, са нумерисаним странама, осим прве и последње.
На корицама је одштампан назив књиге евиденције, са назнаком обрасца, а на првој ненумерисаној страни исти назив и назив и седиште туристичке агенције која води књигу евиденције.
Члан 14.
После извршених уписа за протеклу годину врши се закључивање евиденције.
Закључивање евиденције врши се на последњој страници уписа за протеклу годину, која се оверава потписом одговорног лица и печатом.
Члан 15.
Евиденција се води ажурно и то по начелима уредности и тачности, на начин који не дозвољава брисање унетих података и на начин којим се омогућава увид у податке по хронолошком реду.
Евиденција и документација, на основу које су вршени уписи, чувају се у складу са прописима којима се уређују рачуноводство и ревизија.
Члан 16.
Даном ступања на снагу овог правилника престаје да важи Правилник о облику, садржини и начину вођења евиденције уговора закључених са трећим лицима којима је поверено извршење услуга из програма путовања и продатих туристичких путовања („Службени гласник РС”, број 37/11).
Члан 17.
Овај правилник ступа на снагу 25. jануара 2016. године.
Број 110-00-00087/2015-03
У Београду, 14. јануара 2016. године
Министар,
др Расим Љајић, с.р.

Образац 1 - Евиденција уговора

Образац 2 - Евиденција продатих 
				туристичких путовања

Образац 2a - Евиденција продатих 
				туристичких путовања - гаранције путовања