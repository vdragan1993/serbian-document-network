Редакцијски пречишћен текст
 
На основу члана 81.
став 3. Закона о рударству („Службени гласник РС”
број 44/95),
Министар надлежан за
послове рударства доноси
 
 
ПРАВИЛНИК

о 
	условима, начину и програму полагања стручног испита за обављање стручних 
	послова при експлоатацији минералних сировина
 
„Службени
гласник РС”, бр. 21 од 16. маја 1996, 47 од 31. октобра 1996.
 
 
Члан
1.
Овим правилником
уређују се услови, начин и програм полагања стручног испита за обављање
стурчних послова техничког руковођења, израде рударских пројеката, руковођења
рударским мерењима и израдом рударских планова, руковођења пословима заштите на
раду, стручног надзора при експлоатацији минералних сировина, као и других
стручних послова за чије је обављање као услов прописано овлашћење за обављање
тих послова.
 
Члан
2.
Стручни испит полаже
се по програму прописаном овим правилником и састоји се из општег и посебног
дела.
Општи део стручног
испита полаже се према јединственом програму.
Посебни део стурчног
испита полаже се према посебно утврђеном програму за одређени степен школске
спреме.
 
Члан
3.
Лице које је
положило стручни испит предвиђен за нижи степен школске спреме, а накнадно
заврши виши степен школске спреме, полаже само посебни део стручног испита
предвиђен за тај степен школске спреме.
Лице које је
положило стурчни испит према другим прописима, за обављање послова из члана 1.
овог правилника полаже само посебни део стручног испита.
 
Члан
4.
Стручни испит према
одредбама овог правилника полажу лица која имају високу школску спрему, вишу
школску спрему и средњу школску спрему рударске, геодетске или друге
одговарајуће техничке струке, као и лица са завршеном средњом школом у
трогодишњем трајању (КВ), петим степеном стручне спреме (ВКВ) и вишом школом за
образовање радника техничке струке, за обављање послова надзорника и пословође
при експлоатацији минералних сировина.*
Право на полагање
стурчног испита, лица из става 1. овог члана стичу са најмање 2 године радног
искуства на пословима експлоатације минералних сировина. 
 

*Службени гласник РС, број 47/1996
 
Члан
5.
Стручни испит се
полаже пред Комисијом за полагање стручног испита (у даљем тексту: Комисија)
коју образује министар надлежан за послове рударства (у даљем тексту:
министар).
Комисија има
председника и два члана, који имају заменике.
На предлог
председника Комисије могу се за поједине предмете ангажовати испитивачи ван
састава Комисије.
О ангажовању
испитивача из става 3. овог члана министар доноси посебно решење.
Председнику,
члановима Комисије и испитивачу припада накнада чија се висина одређује решењем
о образовању Комисије.
 
Члан
6. 
Административно-стручне
и техничке послове везане за полагање стурчног испита обавља Савез инжењера и
техничара Србије, Београд.
Уговором који
закључују министарство надлежно за послове рударства (у даљем тексту:
Министарство) и организација из става 1. овог члана, ближе се уређују питања
услова и начина организовања и висине трошкова полагања стручног испита.
 
Члан
7.
Трошкове полагања
стручног испита, као и трошкове полагања поправног испита, сноси лице које
полаже стручни испит (у даљем тексту: кандидат) или предузеће, односно друго
правно лице, у коме је кандидат запослен.
 
Члан
8.
Писмену пријаву за
полагање стурчног испита кандидат подноси организацији из члана 6. став 1. овог
правилника.
Пријава из става 1.
овог члана садржи:
1) име, очево име и
презиме кандидата;
2) датум и место
рођења кандидата;
3) врсту школске
спреме и смер који је кандидат завршио;
4) назив предузећа у
коме је кандидат запослен, врсту послова које обавља и године радног искуства;
5) предлог
теме за израду писменог рада;*
6)* врсту
испита за коју се кандидат пријављује и у ком испитном року жели да полаже.
Уз пријаву кандидат
прилаже:
1) извод из матичне
књиге рођених,
2) оверен препис
дипломе или сведочанство о завршеној школи,
3) потврду предузећа
о врсти послова на којима је кандидат радио и о радном искуству. 
 

*Службени гласник РС, број 47/1996
 
Члан
9.
Кандидату који је
приложио прописане доказе Комисија у обавештењу о испуњености услова за
полагање стручних испита одређује тему и рок за достављање писменог рада. Тему
за израду писменог рада може предложити кандидат или предузеће у коме је
кандидат запослен.
Из оправданих
разлога, а на писмени захтев кандидата, рок за достављање писменог стручног
рада може се продужити, с тим што се писмени рад мора доставити најкасније 15
дана пре полагања стручног испита.
 
Члан
10.
Писмени рад оцењује
испитивач.
Кандидат може
полагати усмени део испита и општи део испита ако је писмени рад позитивно
оцењен од стране испитивача.
 
Члан
11.
Кандидат се на
стручном испиту оцењује за општи део једном оценом, а за посебни део из сваког
предмета посебно.
Коначан успех
кандидата на стурчном испиту утврђује Комисија.
Успех кандидата на
стручном испиту оцењује се оценом „положио” или „није положио”.
Оценом „није
положио” оцењује се кандидат који није показао довољан успех из општег дела и
једног предмета из посебног дела испита, или ако није показао довољан успех из
два предмета посебног дела.
 
Члан
12.
Кандидат који није
показао довољан успех из општег дела или из једног предмета посебног дела може
полагати поправни испит у року који не може бити краћи од три месеца од дана
када је испит полагао.
 
Члан
13.
Ако кандидат не
приступи полагању стручног испита или пре почетка полагања стручног испита
изјави да одустаје од испита, сматраће се да није ни полагао испит.
 
Члан
14.
Ако кандидат
неоправдано одустане од започетог полагања стручног испита, сматраће се да
испит није положио.
Започето полагање
стручног испита може се одложити ако је кандидат због болести или из других
оправданих разлога био спречен да настави полагање стручног испита.
Захтев за одлагање
испита из става 2. овог члана кандидат подноси Комисији.
 
Члан
15.
О полагању стручног
испита води се записник који садржи: име и презиме кандидата; степен стручне
спреме; назив предузећа или другог правног лица у коме је кандидат запослен;
састав Комисије и име и презиме испитивача; датум и место полагања стручног
испита; тему писменог рада; постављена питања; оцену из сваког предмета*
и закључак о одлагању или неодлагању стручног испита или о упућивању на поновно
полагање испита из једног предмета.
Записник потписују
председник, чланови Комисије и испитивач. 
 

*Службени гласник РС, број 47/1996
 
Члан
16.
На основу записника
о полагању стручног испита кандидату се издаје уверење о положеном стручном
испиту.
Уверење из става 1.
овог члана садржи:
1) назив
Министарства;
2) пропис на основу
кога се издаје уверење;
3) име, презиме и
место рођења кандидата;
4) врсту послова за
чије обављање је кандидат положио стручни испит.
5) регистарски број
евиденције;
6) датум издавања
уверења;
7) потпис
председника Комисије и овлашћеног лица Министарства.
Уверење из става 1.
овог члана оверава се печатом Министарства.
 
Члан
17.
Евиденцију лица која
су полагала стручни испит води организација из члана 6. овог правилника и по
окончању испитног рока, са примерком уверења, доставља је Министарству.
Евиденција садржи
податке о кандидату и то: име и презиме, годину и место рођења, пребивалиште,
време полагања стручног испита као и податке о успеху на испиту.
 
Члан
18.
Општи део стручног
испита обухвата следеће градиво:
1) Уставно уређење –
Основи уставног уређења Савезне Републике Југославије и Републике Србије;
карактер савезне државе и Републике Србије; слободе, права и дужности човека и
грађанина (по Уставу Савезне Републике Југославије и Уставу Републике Србије);
економско и социјално уређење; надлежност Савезне Републике Југославије и права
и дужности Републике Србије; органи Савезне Републике Југославије и органи
Републике Србије; уставност и законитост; територијална организација Републике
Србије; доношење и промена савезног и републичког устава.
2) Радни односи –
Заснивање радног односа. – Распоређивање радника. – Права радника за чијим је
радом престала потреба. – Радно време. – Одмори и одсуства. – Зараде и накнаде.
– Заштита радника. – Одговорност радника. – Престанак радног односа. – Заштита
права радника. – Пословодни орган предузећа. – Организовани прекид рада
запослених (штрајк).
3) Управни поступак
– Начела управног поступка. – Стварна и месна надлежност. – Сранка у управном
поступку. – Покретање управног поступка (по захтеву странке и по службеној
дужности). – Доказивање у управном поступку. – Достављање. – Рокови. – Решења
(саставни делови, рокови за доношење решења). – Жалба и поступак по жалби. –
Појам коначног, извршног и правоснажног решења. – Извршење решења. – Трошкови
управног поступка.
Правни извори и
литература:
1) Устав Савезне
Републике Југославије („Службени лист Савезне Републике Југославије”, број
1/92);
2) Устав Републике
Србије („Службени гласник РС”, број 1/90);
3) Закон о радним
односима („Службени гласник РС”, бр. 45/91, 70/91, 18/92, 34/94, 48/94, 49/95 и
53/95);
4) Закон о општем
управом поступку („Службени лист СФРЈ”, број 47/86).
 
Члан
19.
Посебни део стручног
испита обухвата:
1) Писмени део
испита:
– израда писменог
стурчног рада односно пројекта.
2) Усмени део
испита:
– одбрана стручног
рада;
– провера познавања
закона, техничких прописа, норматива, стандарда и других прописа из области из
које кандидат полаже стручни испит;
– прописе из области
заштите на раду при експлоатацији минералних сировина.
 
Члан
20.
Писмени рад
кандидат израђује под надзором испитивача из чије области је тема писменог рада
и у зависности од степена школске спреме, састоји се од израде:
1) за високу
школску спрему – главног и допунског рударског пројекта;
2) за вишу
школску спрему – техничког или упрошћеног рударског пројекта;
3) за средњу
школску спрему – упрошћеног рударског пројекта;
4) за трећи
степен образовања (КВ) пети степен стручне спреме (ВКВ) и вишу школу за
образовање радника техничке струке – упрошћеног рударског пројекта, или
извођачког пројекта за делове технолошког процеса, реконструкције или ремонта.*

 

*Службени гласник РС, број 47/1996
 
Члан
21.
Усмени део испита за
кандидате рударске струке обухвата:
1) одбрану писменог
стручног рада;
2) проверу познавања
закона, техничких прописа, норматива, стандарда и других прописа из области из
које кандидат полаже стручни испит;
3) провера познавања
прописа из области заштите на раду при експлатацији минералних сировина.
Усмени део испита за
кандидате других техничких струка обухвата одбрану и проверу знања из става 1.
тач. 1. и 2. овог члана.
Правни извори и
литература:
1) Закон о рударству
(„Службени гласник РС”, број 44/95),
2) Закон о заштити
на раду („Службени гласник РС”, број 42/91),
3) Закон о заштити
од пожара („Службени гласник СРС”, бр. 37/88, 53/93, 67/93 и 48/94),
4) Уредба о мерама
заштите од пожара при извођењу радова заваривања, резања и лемљења („Службени
гласник СРС, број 50/79),
5) Правилник о
садржини рударских пројеката („Службени гласник СРС”, број 10/84),
6) Правилник о
мерама заштите при руковању експлозивним средствима и минирању у рударству
(„Службени лист СФРЈ”, број 9/67),
7) Правилник о
техничким нормативима за подземну експлоатацију угља („Службени лист СФРЈ”, бр.
4/89 и 54/90),
8) Правилник о
техничким нормативима за површинску експлоатацију лежишта минералних сировина
(„Службени лист СФРЈ”, број 4/86),
9) Правилник о
техничким нормативима за површинску експлоатацију архитектонско грађевинског
камена (украсног камена) техничког камена, шљунка и песка и прераду
архитектонског грађевинског камена („Службени лист СФРЈ”, број 11/86),
10) Правилник о
техничким нормативима при руковању експлозивним средствима и минирању у
рударству („Службени лист СФРЈ”, број 26/88),
11) Правилник о
техничким нормативима при изградњи јамских магацина експлозивних средстава у
рудницима са подземном експлоатацијом минералних сировина („Службени лист
СФРЈ”, број 12/88),
12) Правилник о
техничким нормативима за елекетрична постројења, уређаје и инсталације у
рудницима са подземном експлоатацијом („Службени лист СФРЈ”, број 21/88),
13) Правилник о
техничким нормативима за електрична постројења и уређаје у рудницима са
површинском експлоатацијом минералних сировина („Службени лист СФРЈ”, број
66/87),
14) Правилник о
техничким нормативима при превозу људи и материјала окнима рудника („Службени
лист СРЈ”, број 18/92),
15) Правилник о техничким
нормативима за машине са дизел моторима које се користе при подземним рударским
радовима у неметанским јамама („Службени лист СФРЈ”, број 66/78),
16) Правилник о
техничким нормативима за истраживање, добијање и припрему нуклеарних минералних
сировина („Службени лист СФРЈ”, број 39/85),
17) Правилник о
техничким нормативима за припремање минералних сировина – руда обојених метала
(„Службени лист СФРЈ”, број 36/79),
18) Правилник о
техничким нормативима при истраживању и експлоатацији нафте, земних гасова и
слојних вода („Службени лист СФРЈ”, бр. 43/79, 41/81 и 15/82),
19) Правилник о
техничким нормативима за подземну експлоатацију металичних и неметаличних
минералних сировина („Службени лист СФРЈ”, број 24/91),
20) Правилник о
техничким нормативима при превозу људи у рудницима са подземном експлоатацијом
минералних сировина хоризонталним и косим просторијама („Службени лист СФРЈ”,
број 34/89),
21) Правилник о
техничким нормативима за превоз транспортерима са траком у рударству („Службени
лист СФРЈ”, број 5/73),
22) Прописи о
техничким мерама и заштити на раду при рударским подземним радовима („Службени
лист СФРЈ”, број 11/67),
23) Стандарди из
противексплозивне заштите издати од Завода за стандардизацију групе ЈУС Н.С.
8.000 – Н.С. 8.999.
 
Члан
22.
Овај правилник ступа
на снагу осмог дана од дана објављивања у „Службеном гласнику Републике
Србије”.
 
 
Број
110–00–7/96–07
У Београду,
12. марта 1996. године
Министар,
проф. др 
Драган
Костић, с.р.