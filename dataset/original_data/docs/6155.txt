На основу члана 11. ст. 2 и 3. Закона о финансирању и обезбеђењу финансирања пољопривредне производње („Службени гласник РС”, број 128/14), 
Министар пољопривреде и заштите животне средине доноси
 
ПРАВИЛНИК 
o Регистру уговора о финансирању пољопривредне производње, као и о документима која се прилажу за регистрацију података 
"Службени гласник РС", број 44 од 20. маја 
				2015.
 
Предмет правилника
Члан 1.
Овим правилником прописују се документа која се прилажу уз пријаву за регистрацију података у Регистар уговора о финансирању пољопривредне производње (у даљем тексту: Регистар), као и други подаци и документа које садржи Регистар.
Пријава за регистрацију података у Регистар (у даљем тексту: регистрациона пријава) у смислу овог правилника, је пријава којом се покреће поступак регистрације података из уговора о финансирању пољопривредне производње (у даљем тексту: уговор), измене регистрованих података, уписа и брисања забележбе, уписа престанка, односно брисања регистрованих података, у складу са прописима којима се уређује положај и надлежност Агенцијe за привредне регистре.
Подаци које садржи Регистар
Члан 2.
Подаци које садржи Регистар, су:
1) датум закључења уговора;
2) подаци о повериоцу и дужнику, и то:
(1) за правно лице – назив, седиште (улица, број, место или град и поштански број), матични број (МБ), пореско-идентификациони број (ПИБ) и јединствени матични број грађана (ЈМБГ) законског заступника,
(2) за предузетника – назив, седиште (улица, број, место или град и поштански број), матични број (МБ), пореско-идентификациони број (ПИБ), као и име и презиме, јединствени матични број грађана (ЈМБГ) и пребивалиште или боравише (улица, кућни број, место или град и поштански број),
(3) за физичко лице – име и презиме, јединствени матични број грађана (ЈМБГ) и пребивалиште или боравиште (улица, кућни број, место или град и поштански број),
(4) за страно правно лице – пословно име, ознаку под којом се води у страном регистру, назив тог регистра и адресу седишта лица,
(5) за страно физичко лице – име и презиме, број пасоша и држава издавања, адресу пребивалишта или боравишта;
3) подаци о основној обавези повериоца – новчани износ или друга средства која се могу новчано исказати, а која поверилац даје дужнику;
4) подаци о основној обавези дужника:
(1) за робну обавезу – назив културе, сорта и количина пољопривредних производа које је дужник обавезан да преда повериоцу, 
(2) за новчану обавезу – износ главнице;
5) подаци о другој обавези дужника којом је замењена о основна обавеза дужника из става 1. тачке 4) овог члана, као и начин израчунавања друге обавезе, у складу са законом којим се уређује финансирање и обезбеђење финансирања пољопривредне производње;
6) датум доспелости, место и услови испоруке и/или плаћања;
7) подаци о начину обезбеђења потраживања повериоца, односно средствима за обезбеђење наплате потраживања, ако је уговорено;
8) место производње, односно земљиште или објекат на коме је успостављена хипотека (катастарска општина, број парцеле, опис земљишта или објекта, а по потреби и друге податке из регистра непокретности), ако је потраживање повериоца обезбеђено залогом на будућим пољопривредним производима или хипотеком на пољопривредном земљишту или пољопривредном објекту;
9) регистрациони број пољопривредног газдинства, ако је дужник пољопривредно газдинство;
10) податак о постојању спора који је у вези са уговором који је предмет регистрације;
11) податак о чињеницама и документима који су од значаја за правни промет, а у вези су са регистрованим уговором;
12) податак о настанку и престанку законског заложног права;
13) податак о престанку уговора;
14) податак да је уговор брисан из Регистра.
Регистар садржи и податке о изменама података из става 1. овог члана.
Упис, односно брисање података из става 1. тач. 10)–12) овог члана врши се забележбом.
Документа која се прилажу за регистрацију података из уговора 
Члан 3.
Документа која се прилажу за регистрацију података из уговора, поред регистрационе пријаве, су:
1) уговор;
2) други одговарајући документ из кога се могу утврдити подаци који су прописани чланом 2. овог правилника.
Документа која се прилажу за регистрацију измене регистрованих података
Члан 4.
Документа која се прилажу за регистрацију измене регистрованих података (регистровање новог, промену регистрованог податка, брисање неког од регистрованих података), поред регистрационе пријаве, су:
1) анекс уговора;
2) судска одлука, акт државног органа и друга јавна исправа;
3) други одговарајући документ из кога се са сигурношћу може утврдити да је дошло до измене регистрованих података.
Уз документе из става 1. тач. 1) и 3) овог члана доставља се писана сагласност повериоца за измену регистрованих података ако измену података врши дужник, а која је оверена од стране органа надлежног за оверу потписа ако је поверилац физичко лице.
Документа која се прилажу за упис забележбе
Члан 5.
Документа која се прилажу за упис забележбе спора, поред регистрационе пријаве, су тужба са пријемним печатом суда или други одговарајући документ из кога се на несумњив начин може утврдити да се пред судом води спор у вези са уговором који је предмет регистрације.
Документа која се прилажу за упис забележбе података о чињеницама и документима који су од значаја за правни промет, а у вези су са регистрованим уговором, поред регистрационе пријаве, су документа из којих се са сигурношћу може утврдити постојање чињенице, односно документа чија се регистрација тражи.
Документа која се прилажу за упис забележбе података о чињеницама и документима који су од значаја за правни промет, а односе се на настанак законског заложног права, поред регистрационе пријаве, су писана изјава заложног повериоца да на месту производње не постоје будући пољопривредни производи који су били предмет залоге, а ако је заложни поверилац – физичко лице писана изјава се оверава од стране органа надлежног за оверу потписа, као и доказ о постојању потраживања по уговору.
Документа која се прилажу за брисање регистроване забележбе
Члан 6.
Документа која се прилажу за брисање регистроване забележбе спора, поред регистрационе пријаве, су правноснажна одлука суда или од стране суда оверен препис записника у коме је садржано судско поравнање којим је предметни спор окончан.
Документа која се прилажу за брисање регистроване забележбе о подацима о чињеницама и документима од значаја за правни промет, поред регистрационе пријаве, су одговарајућа акта државног органа или други документ из кога се може утврдити да је дошло до промене околности или докумената који су условили регистрацију забележбе.
Документа која се прилажу за брисање регистроване забележбе престанка законског заложног права, поред регистрационе пријаве, су:
1) писана изјава заложног повериоца о престанку законског заложног права, која је оверена од стране органа надлежног за оверу потписа, ако је заложни поверилац – физичко лице;
2) писана сагласност заложног повериоца, ако пријаву подноси залогодавац, која је оверена од стране органа надлежног за оверу потписа, ако је заложни поверилац физичко лице;
3) документ из кога се може на несумњив начин утврдити да је уговор о закупу места производње раскинут или да је почео поступак намирења хипотекарног повериоца, ако пријаву подноси власник места производње.
Документа која се прилажу за регистрацију престанка уговора
Члан 7.
Документа која се прилажу за регистрацију престанка уговора, у зависности од начина престанка, поред регистрационе пријаве, су:
1) потврда повериоца да је дужник измирио све обавезе из уговора, оверена од стране органа надлежног за оверу потписа, ако је поверилац физичко лице;
2) споразум о раскиду уговора, правноснажна одлука суда о раскиду уговора или други одговарајући документ из кога се са сигурношћу може утврдити да је дошло до раскида уговора;
3) одлука суда или други одговарајући доказ из кога се на несумњив начин може утврдити да је уговор престао.
Документа која се прилажу за брисање података о регистрованом уговору
Члан 8.
Документа која се прилажу за брисање података о регистрованом уговору, поред регистрационе пријаве, су правноснажна судска одлука којом је утврђена ништавост уговора, односно којом је уговор поништен.
Доказ о уплати који се прилаже уз регистрациону пријаву
Члан 9.
Уз регистрациону пријаву прилаже се и доказ о уплати прописаног износа накнаде за вођење поступка регистрације, у складу са прописима којима се уређује положај и надлежност Агенције за привредне регистре.
Форма докумената која се прилажу уз регистрациону пријаву
Члан 10.
Документа која се прилажу уз регистрациону пријаву у складу са овим правилником достављају се у оригиналу, овереном препису или фотокопији овереној од стране надлежног органа.
Ако се уз регистрациону пријаву прилаже документ на страном језику, исти се легализује у складу са законом којим се уређује легализација исправа у међународном промету и уз њега се прилаже превод тог документа на српски језик сачињен од стране овлашћеног судског тумача.
Ступање на снагу и примена
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јуна 2015. године.
 
Број 110-00-00082/2015-09
У Београду, 13. маја 2015. године
Министар,
проф. др Снежана Богосављевић Бошковић, с.р.