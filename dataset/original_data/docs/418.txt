На основу члана 61. Закона о државној управи („Службени гласник РС”, бр. 79/05, 101/07, 95/10 и 99/14) и члана 17. став 1. и члана 43. став 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 и 44/14) на предлог Канцеларије за европске интеграције,
Влада доноси
 
ЗАКЉУЧАК
"Службени гласник РС", број 50 од 3. 
				јуна 2016.
 
1. Овим закључком усмерава се и усклађује рад органа државне управе у поступку израде преговарачких позиција у процесу преговора о приступању Републике Србије Европској унији.
2. У складу са актом Владе о оснивању Координационог тела за процес приступања Европској унији и актом Владе о образовању Преговарачког тима за вођење преговора о приступању Републике Србије Европској унији, у поступку израде преговарачких позиција учествују:
1) министарства, посебне организације, службе Владе и други органи и организације, у складу са својом надлежношћу;
2) преговарачке групе за припрему и преговоре о приступању (у даљем тексту: преговарачке групе);
3) Преговарачки тим за вођење преговора о приступању Републике Србије Европској унији (у даљем тексту: Преговарачки тим).
3. Министарства, посебне организације и службе Владе, као и други органи и организације који учествују у поступку израде преговарачких позиција у оквиру преговарачке групе, достављају секретару преговарачке групе и Канцеларији за европске интеграције обавештење о својим сталним представницима у преговарачкој групи.
Министарство, посебна организација и служба Владе, односно други орган или организација, осим својих сталних представника, у рад преговарачке групе укључује и друге представнике, у зависности од теме коју преговарачка група разматра, а на предлог преговарачке групе, може ангажовати и друге стручне организације и истакнуте стручњаке.
Председник преговарачке групе организује рад преговарачке групе уз консултације са члановима Преговарачког тима задуженим за област за коју је образована преговарачка група.
У раду преговарачке групе, у пословима који се односе на процес преговора о приступању Републике Србије Европској унији, учествују и чланови Преговарачког тима задужени за област за коју је образована преговарачка група.
Председник преговарачке групе може организовати рад преговарачке групе према потпоглављима која чине саставни део поглавља преговора за које је образована преговарачка група. Председник преговарачке групе може задужити члана преговарачке групе да, у оквиру преговарачке групе, руководи активностима у вези са одређеним потпоглављем.
Преговарачка група о сваком одржаном састанку сачињава записник који садржи закључке, задатке и рокове за њихову реализацију. Председник преговарачке групе доставља записник са састанка преговарачке групе свим члановима преговарачке групе, Преговарачком тиму и Канцеларији за европске интеграције, у року од два радна дана од одржаног састанка.
Члан преговарачке групе који руководи активностима у вези са одређеним потпоглављем доставља председнику преговарачке групе записник са састанка дела преговарачке групе надлежног за потпоглавље, у року од два радна дана од одржаног састанка, а председник преговарачке групе тај записник, без одлагања, доставља свим члановима преговарачке групе, Преговарачком тиму и Канцеларији за европске интеграције.
Надлежност за праћење прописа Европске уније у оквиру преговарачке групе утврђује се у складу са законом, уз коришћење података о подели надлежности унетих у електронску базу података која прати Национални програм за усвајање правних тековина Европске уније (НПАА).
4. Преговарачка група припрема нацрт преговарачке позиције за поглавље за које је образована, у року и на начин који утврди Преговарачки тим, узимајући у обзир извештај о спроведеном скринингу Европске комисије и друга релевантна документа. Преговарачки тим даје мишљења и сугестије преговарачкој групи приликом разматрања оптималних решења за припрему преговарачке позиције.
Упутство за израду преговарачке позиције доноси Влада на предлог Преговарачког тима, уз претходну сагласност члана Владе задуженог за европске интеграције.
Посебно упутство за процену финансијских ефеката преговарачке позиције, полазећи од специфичности ове врсте процене, припрема Канцеларија за европске интеграције у сарадњи са Министарством финансија и Преговарачким тимом. Упутство за процену финансијских ефеката преговарачке позиције доноси Влада, на предлог Преговарачког тима, уз претходну сагласност члана Владе задуженог за европске интеграције.
О отвореним питањима у поступку израде преговарачких позиција, председник преговарачке групе обавештава шефа Преговарачког тима, члана Владе надлежног за одговарајућу област и члана Владе задуженог за европске интеграције.
У току припреме преговарачких позиција, преговарачка група консултује заинтересовану јавност, посредством Националног конвента о Европској унији, односно Привредне коморе Србије, у складу с прописима о канцеларијском пословању, односно у складу с прописима и међународним споразумима којима се уређује заштита тајних података и приступ тајним подацима.
Преговарачка група усваја нацрт преговарачке позиције за преговоре о поглављу за које је образована на основу усаглашених ставова свих чланова преговарачке групе као и представника других органа и организација које су при изради преговарачке позиције укључене у рад преговарачке групе.
Преговарачки тим разматра и усаглашава нацрт преговарачке позиције и доставља мишљење предлагачу пре упућивања Влади.
5. Министарство, посебна организација или служба Владе чији представник руководи радом преговарачке групе, предлаже Влади усаглашен нацрт преговарачке позиције.
Влада доставља предлог преговарачке позиције надлежном телу Народне скупштине.
Ако надлежно тело Народне скупштине одлучи да разматра преговарачку позицију и на седницу позове представнике Владе, у раду тог тела учествују надлежни члан Владе, председник преговарачке групе и шеф Преговарачког тима, односно члан Преговарачког тима кога одреди шеф Преговарачког тима.
Након што надлежно тело Народне скупштине обавести Владу да је размотрило предлог преговарачке позиције, Влада усваја преговарачку позицију, о чему обавештава надлежно тело Народне скупштине.
Након што Влада усвоји преговарачку позицију, преговарачка група и Преговарачки тим представљају заинтересованој јавности основна решења садржана у преговарачкој позицији.
6. Преговарачке позиције које Република Србија усваја у току приступних преговора за свако појединачно преговарачко поглавље означавају се ознаком „СЛУЖБЕНО”, у складу с прописима о канцеларијском пословању. Изузетно, делови преговарачке позиције могу бити означени одговарајућим степеном тајности, у складу с прописима о тајности података.
Преговарачке позиције биће означене ознаком „СЛУЖБЕНО” или одговарајућим степеном тајности до момента отварања датог поглавља. Изузетно, поједине преговарачке позиције или делови преговарачке позиције могу бити означени ознаком „СЛУЖБЕНО” или одговарајућим степеном тајности до момента завршетка приступних преговора.
Одлуку о означавању ознаком „СЛУЖБЕНО” доноси овлашћено лице министарства, посебне организације или службе Владе које руководи радом преговарачке групе.
Преговарачка позиција Преговарачке групе за остала питања (Преговарачка група 35) биће означена степеном тајности „ПОВЕРЉИВО”, у складу с прописима о тајности података, током читавог трајања преговарачког процеса.
На руковање преговарачким позицијама које су означене ознаком „СЛУЖБЕНО”, примењује се следеће:
– доступне су само онима који треба да знају (need to know basis);
– нису доступне јавности;
– примаоци информација садржаних у преговарачким позицијама могу даље да дистрибуирају информације по принципу „по потреби само онима који треба да знају”, уважавајући при томе да преговарачке позиције нису доступне јавности ван надлежних органа и организација и да не могу да буду објављене у физичком или електронском облику.
7. Превођење и стручну редактуру превода на енглески језик усвојене преговарачке позиције и пратећих докумената врше министарства, посебне организације и службе Владе, односно органи или организације у оквиру рада преговарачке групе у складу са номотехничким правилима и терминологијом предвиђеном посебним актима Владе и базом термина Евроним.
Преговарачки тим врши техничку и стручну обраду преговарачке позиције и пратећих докумената на енглеском језику.
Превођење на енглески језик и стручна редактура превода усвојене преговарачке позиције и пратећих докумената, као и њихова техничка и стручна обрада врше се у складу са тачком 6. овог закључка.
Преговарачке позиције и пратећа документа са ознаком „СЛУЖБЕНО” држави која председава Саветом Европске уније и Генералном секретаријату Савета Европске уније доставља Преговарачки тим преко Мисије Републике Србије при Европској унији.
Преговарачке позиције и пратећа документа са одговарајућом ознаком степена тајности Европској унији доставља Преговарачки тим преко Мисије Републике Србије при Европској унији. Достављање се врши посредством Канцеларије Савета за националну безбедност и заштиту тајних података, у складу са одредбама Споразума између Републике Србије и Европске уније о безбедносним процедурама за размену и заштиту тајних података („Службени гласник РС – Међународни уговори”, број 1/12).
Преговарачки тим обавештава Европску унију о мерама које Република Србија предузима у вези са испуњавањем мерила за отварање, прелазним мерилима и мерилима за затварање поглавља.
8. Ако је у току преговора потребно припремити измену или допуну преговарачке позиције или у случају поновног отварања преговарачког поглавља, у погледу припреме одговарајућих аката примењују се процедуре из тач. 2. до 7. овог закључка.
Ако се у току преговора појави потреба за додатним појашњењима преговарачких позиција, Влада усваја потребна појашњења ради упућивања Европској унији.
9. Ставља се ван снаге Закључак 05 број: 337-8062/2013 од 23. септембра 2013. године којим се усмерава и усклађује рад органа државне управе у поступку израде преговарачких позиција у процесу преговора о приступању Републике Србије Европској унији („Службени гласник РС”, бр. 84/13, 84/14 и 71/15).
10. Овај закључак објавити у „Службеном гласнику Републике Србије”.
 
05 број 337-5081/2016
У Београду, 31. маја 2016. године
Влада
Председник,
Александар Вучић, с.р.