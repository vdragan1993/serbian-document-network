На основу члана 8. став 1. Закона о Народној скупштини („Службени гласник РС”, број 9/10) и члана 238. став 5. Пословника Народне скупштине („Службени гласник РС”, број 20/12 – пречишћен текст),
Народна скупштина, на Четвртој седници Другог редовног заседања у 2014. години, одржаној 23. октобра 2014. године, донела је
 
ЗАКЉУЧAK
поводом разматрања Извештаја о раду Националног механизма за превенцију тортуре за 2013. годину
"Службени 
				гласник РС", број 114 од 23. октобра 2014.
 
1. Народна скупштина оцењује да је Заштитник грађана својим извештајем о раду Националног механизма за превенцију тортуре за 2013. годину целовито представио активности Заштитника грађана у обављању послова Националног механизма за превенцију тортуре у делокругу који се односи на права детета. 
2. Полазећи од оцене Заштитника грађана да је велики број деце и даље смештен у резиденцијалним установама социјалне заштите из разлога што не постоје услови за њихово збрињавање у заједници; да су та деца изопштена из редовног социјалног окружења на непримерено дуг рок, на који начин не стичу, односно временом губе социјалне и друге вештине неопходне за живот ван институција; да материјални и други животни услови у тим установама нису у складу са важећим стандардима и да је изражен недостатак особља; да је број деце која се налазе у тим установама знатно изнад прописаног максимума и да су у великом броју случајева, супротно прописима, смештени заједно са одраслим корисницима; као и да постојећи недостаци институционалног система збрињавања деце садрже елементе нечовечног или понижавајућег поступања, Народна скупштина обавезује надлежне државне органе да интензивирају активности на деинституционализацији, односно смањивању капацитета постојећих резиденцијалних установа социјалне заштите, те њиховом постепеном гашењу, уз потпуно збрињавање деце у заједници и пружање свеобухватне подршке.
3. Полазећи од оцене Заштитника грађана да је у резиденцијалним установама социјалне заштите одређен број деце са менталним и/или интелектуалним сметњама смештен у изолацији, а имајући у виду став Комитета УН против тортуре да изолација особа са тешким или акутним менталним сметњама није дозвољена, као и став Специјалног известиоца УН за тортуру да осамљивање тих лица, у било ком трајању, представља сурово, нечовечно или понижавајуће поступање, Народна скупштина обавезује надлежне државне органе на предузимање свих расположивих мера да резиденцијалне установе социјалне заштите престану са праксом држања у изолацији деце са менталним и/или интелектуалним сметњама. 
4. Народна скупштина подржава препоруке Заштитника грађана које је у обављању послова Националног механизма за превенцију тортуре, упутио надлежним државним органима у циљу побољшања положаја осуђених који су смештени у Казнено-поправном заводу за малолетнике Ваљево, као и корисника смештених у Дому за децу и омладину ометену у развоју „Ветерник”. 
5. Овaj закључак објавиће се у „Службеном гласнику Републике Србије”.
 
РС број 74
У Београду, 23. октобра 2014. године
Народна скупштина Републике Србије
Председник,
Маја Гојковић, с.р.