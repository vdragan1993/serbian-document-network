На основу члана 6. став 1. Закона о техничким захтевима за производе и оцењивању усаглашености („Службени гласник РС”, број 36/09), 
	
Министар животне средине, рударства и просторног планирања, доноси
 
ПРАВИЛНИК
о техничким и другим захтевима за пластичне кесе са адитивом за оксидациону разградњу и биоразградњу, о оцењивању усаглашености и условима које мора да испуни именовано тело

"Службени гласник РС", број 3 од 18. јануара 
	2012.
 
Члан 1.
Овим правилником прописују се технички и други захтеви који се oдносе на пластичне полиетиленске кесе тзв. трегер кесе (у даљем тексту: пластичне кесе) са адитивом за оксидациону разградњу и биоразградњу које су намењене за пуњење на месту продаје, оцењивање усаглашености и услови које мора да испуни именовано тело.
Члан 2.
Захтеви из члана 1. овог правилника морају да се испуне када се пластичне кесе коначно одлажу као амбалажни отпад или неконтролисано одлажу као смеће у животну средину.
Члан 3.
Пластичне кесе су амбалажа израђенa од пластичног материјала (амбалажног материјала) коме је у току производње додат адитив за оксидациону разградњу и биоразградњу. 
	
За производњу пластичних кеса користе се различите врсте адитива из става 1. овог члана, као и рецептуре испоручиоца адитива у погледу коришћења прописаног масеног процента адитива за одређену дебљину кеса. 
	
Члан 4.
Пластичне кесе, односно пластични материјал од кога су израђене кесе, морају да, осим захтева утврђених законом којим се уређују технички захтеви за производе и оцењивање усаглашености (у даљем тексту: Закон) и посебним прописима донетим на основу закона, испуњавају захтеве следећих српских стандарда:
1) SRPS ISO 14021:2004, Ознаке и декларације о заштити животне средине – Самодекларишуће тврдње о заштити животне средине (означавање о заштити животне средине типа II);
2) SRPS G.Z2.011:2011, Стандардно упутство за испитивање пластичних материјала који се разграђују у животној средини комбинацијом оксидације и биоразградње – Процедура 1;
3) SRPS G.S2.520:2011, Стандардна пракса излагања фоторазградивих пластичних материјала флуоресцентном УВ зрачењу; 
	
4) SRPS G.S1.511:2011, Стандардна пракса одређивања структурних карактеристика полиолефина и полиолефинских кополимера инфрацрвеном спектрофотометријом (FTIR); 
	
5) SRPS G.S2.519:2011, Стандардна пракса за рад апарата са флуоресцентним светлом за излагање неметалних материјала УВ зрачењу;
6) SRPS G.S2.737:2011, Стандардна метода испитивања затезних својстава пластичних фолија; 
	
7) SRPS G.S2.521:2011, Стандардна метода испитивања масеног протока растопа термопластичних материјала помоћу екструзионог пластометра;
8) SRPS G.Z2.010:2011, Стандардна пракса за одређивање завршне тачке разградње разградивих полиетиленских и полипропиленских материјала испитивањем затезања; 
	
9) SRPS G.S2.664:2011, Стандардна пракса излагања неметалних материјала у уређају за убрзано старење са лабораторијским светлосним изворима.
Члан 5.
Пластичне кесе морају да се декларишу као биоразградиве према стандарду SRPS ISO 14021, самодекларишућoм тврдњом о заштити животне средине која је одштампана на пластичној кеси. 
	
Самодекларишућа тврдња о биоразградивости мора да буде изречена у конкретној форми и проверљива.
Приликом стављања пластичних кеса у промет или употребу обезбеђује се декларација о усаглашености пластичних кеса са техничким захтевима прописаним овим правилником и Законом. 
	
Члан 6.
Оцењивање усаглашености о испуњавању критеријума оксидационе разградње у складу са стандардима из члана 4. став 1. тач. 2) до 8) овог правилника спроводи именовано тело за оцењивање усаглашености за потребе произвођача или његовог заступника, као и увозника на сваких 12 месеци и издаје сертификат о усаглашености, у складу са Законом. 
	
Члан 7.
Именовано тело, у складу са Законом, мора да испуни захтеве у погледу:
1) стручне оспособљености запослених и других ангажованих лица за вршење испитивања механичких, хемијских и осталих својстава пластичних кеса, односно пластичних материјала од којих су кесе израђене методама прописаним у стандардима из члана 4. став 1. тач. 2) до 8) овог правилника, и то: један доктор техничких наука, три инжeњера технологије и два техничара;
2) поседовања опреме за вршење испитивања у складу са стандардима из члана 4. став 1. тач. 2) до 8) овог правилника и то:
– апарат за одређивање масеног протока растопа термопласта (МФР);
– опрему за одређивање затезних својстава;
– комору за убрзано старење материјала под вештачким условима;
– Fourier Transform инфрацрвени спектрофотометар – FTIR спектрофотометар;
3) независности и непристрасности у односу на лица повезана са производом који је предмет оцењивања усаглашености;
4) поступања са приговорима на његов рад и донете одлуке;
5) чувања пословне тајне;
6) осигурања од одговорности за штету.
Члан 8.
Пластична кеса означава се са:
1) ознаком да је кеса биоразградива и називом адитива за биоразградњу који је коришћен;
2) месецом и годином производње.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00129/2011-05
У Београду, 30. децембра 2011. године
Министар,
др 
	Оливер Дулић, с.р.