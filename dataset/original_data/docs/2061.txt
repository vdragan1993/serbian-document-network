На основу члана 68. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – испрaвка и 108/13), члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), а у вези са чл. 6. и 8. и тачком 7. Анекса А 
	
Оквирног споразума између Владе Републике Србије и Комисије Eвропских заједница о правилима за сарадњу која се односе на финансијску помоћ Европске заједнице Републици Србији у оквиру спровођења помоћи према правилима инструмента претприступне помоћи (ИПА) („Службени гласник РС – Међународни уговори”, број 124/07),
	
Влада доноси
 
УРЕДБУ
о одређивању тела за ревизију система управљања програмима претприступне помоћи Европске уније у оквиру инструмента претприступне помоћи (ИПА) 
	

	"Службени гласник РС", број 113 од 20. децембра 2013.
 
Уводне одредбе
Члан 1.
Овом уредбом се одређује Канцеларија за ревизију система управљања средствима Европске уније за Ревизорско тело у складу са тачком 7. Анекса А Оквирног споразума између Владе Републике Србије и Комисије Eвропских заједница о правилима за сарадњу која се односе на финансијску помоћ Европске заједнице Републици Србији у оквиру спровођења помоћи према правилима инструмента претприступне помоћи (ИПА) (у даљем тексту: Ревизорско тело).
Дефиниције
Члан 2.
Поједини изрази употребљени у овој уредби имају следеће значење:
1) Инструмент за претприступну помоћ (ИПА): финансијски инструмент ЕУ који подржава стратегију проширења ЕУ, чија намена је да пружи помоћ земљама кандидатима и потенцијалним кандидатима у процесу приступања ЕУ;
2) Национални службеник за акредитацију
(Competent Accrediting Officer – CAO): министар надлежан за послове финансија који акредитује, прати и суспендује или повлачи акредитацију националном службенику за одобравање и Националном фонду и обавештава Европску комисију о истом;
3) Национални службеник за одобравање
(National Authorising Officer – NAO): постављено лице или државни службеник на положају који је одговорaн за финансијско управљање средствима претприступне помоћи Европске уније у Републици Србији и за делотворно функционисање система управљања и контроле;
4) Тело за уговарање: акредитовано тело у систему управљања програмима претприступне помоћи Европске уније које је одговорно за спровођење поступака јавних набавки, уговарање, вршење плаћања, рачуноводство, праћење спровођења уговора и финансијско извештавање у вези са набавком услуга, робе, радова и грантова који се финансирају из програма претприступне помоћи Европске уније;
5) годишњи национални програм: скуп одобрених секторских програма и/или пројеката, који се финансирају из утврђеног буџета за једну програмску годину из Инструмента за претприступну помоћ (ИПА) који се спроводи на основу одговарајућег потписаног финансијског споразума између Владе Републике Србије и Европске комисије;
6) секторски програм: програмски документ који на нивоу сектора, у складу са усвојеном секторском стратегијом, утврђује приоритете, циљеве, мере и операције за њихово спровођење;
7) програм прекограничне/транснационалне сарадње 
	јесте документ којим се утврђују приоритети, циљеви и методе финансирања и спровођења активности које се финансирају из утврђеног буџета који израђује оперативна структура за програме прекограничне и транснационалне сарадње у земљама учесницама у програму. Програм се спроводи на основу одговарајућег потписаног финансијског споразума између Владе Републике Србије и Европске комисије;
8) пројекат: група активности које доприносе реализацији јасно утврђеног циља, у оквиру дефинисаног временског периода и са дефинисаним буџетом, а које се реализују кроз уговор који се закључује између уговарача и Тела за уговарање;
9) корисник: Влада у име Републике Србије;
10) крајњи корисник: државни орган који је одговоран за предлагање и спровођење секторског програма/мера и/или пројеката. Крајњи корисник може истовремено бити и крајњи прималац;
11) крајњи прималац: тело, државни орган, јединица локалне самоуправе или друга организација која, у складу са одредбама споразума са крајњим примаоцем, учествује у спровођењу уговора кроз које се спроводе секторски програми или пројекти и на коју се преноси власништво над добрима прибављеним на основу тих уговора, било да се ради о уговорима о пружању услуга, набавци робе или извођењу радова;
12) уговарач: пружалац услуга (укључујући твининг партнера), испоручилац робе, извођaч радова или корисник бесповратних средстава који закључује уговор са Телом за уговарање;
13) корисник бесповратних средстава: правно лице, државни орган или организација која је одговорна за предлагање и спровођење пројекта који се финансира из програма претприступне помоћи Европске уније.
Ревизорски стандарди и сарадња
Члан 3.
Ревизијa се врши у складу са међународно прихваћеним стандардима ревизије.
Ревизорско тело је одговорно за проверу делотворног и стабилног функционисања система управљања и контроле у циљу законитог коришћења средстава из програма претприступне помоћи Европске уније.
У поступку ревизије Ревизорско тело сарађује са надлежним државним органима и институцијама, надлежним институцијама држава чланица Европске уније и држава кандидата за чланство у Европској унији.
Ревизорско тело може да врши заједничку ревизију са ревизорским институцијама других држава, као и са Европском комисијом и Европским судом ревизора.
Независност
Члан 4.
Ревизорско тело је у поступку ревизије и у оквиру својих надлежности независно у односу на одговорна лица и тела у систему управљања и контроле и поступа у складу са међународно прихваћеним стандардима ревизије.
Делокруг
Члан 5.
Ревизорско тело врши следеће послове:
1. израђује и реализује годишњи план ревизије у циљу провере делотворног функционисања система управљања и контроле корисника програма претприступне помоћи Европске уније, као и поузданости рачуноводствених информација достављених Европској комисији;
2. израђује и доставља ревизорски извештај и ревизорско мишљење са препорукама за унапређење система управљања програма претприступне помоћи Европске уније и праћење њиховог спровођења националном службенику за одобравање, националном службенику за акредитацију и Европској комисији.
Годишњи план ревизије се доставља националном службенику за одобравање и Европској комисији пре почетка године на коју се односи.
Врсте и поступак ревизије
Члан 6.
Ревизорско тело врши:
1. ревизију система управљања и контроле корисника програма претприступне помоћи Европске уније;
2. ревизију пројеката, секторских и националних програма претприступне помоћи Европске уније и програма прекограничне и транснационалне сарадње;
3. финансијску ревизију;
4. ревизију информационих система.
У циљу ефикасног обављања послова и ближег утврђивања начина рада, Ревизорско тело утврђују одговарајуће процедуре о начину рада и обављању послова.
Субјекти ревизије
Члан 7.
Субјекти ревизије су државни органи, односно тела која су успостављена у систему за управљање програмима претприступне помоћи Европске уније, која су одговорна за програмирање, спровођење, праћење и вредновање пројеката, секторских програма, годишњих националних програма и програма прекограничне и транснационалне сарадње који се финансирају из средстава претприступне помоћи Европске уније, као и уговарачи, корисници бесповратних средстава, крајњи корисници, крајњи примаоци и трећа лица повезана са уговарачима, корисницима бесповратних средстава, крајњим корисницима и крајњим примаоцима средстава из програма претприступне помоћи Европске уније.
Приступ подацима
Члан 8.
Ревизорско тело може у поступку ревизије да од субјеката ревизије затражи све информације које су потребне за вршење ревизије, укључујући документа, податке и друге информације које су неопходне за планирање и вршење ревизије.
Субјекти ревизије дужни су да Ревизорском телу обезбеде несметани приступ својим запосленима, службеним просторијама и имовини, као и актима, пословним књигама, електронским подацима и информационим системима.
Субјекти ревизије дужни су да на захтев ревизора доставе копије документације, као и да пруже објашњења о свим питањима од значаја за вршење поступка ревизије.
Обавезе ревизора и руководиоца Ревизорског тела
Члан 9.
Ревизор је дужан да послове ревизије врши у складу са међународно прихваћеним стандардима ревизије.
Уколико ревизор у вршењу послова ревизије утврди да постоје основи сумње да је учињена противправна радња дужан је да без одлагања о томе обавести руководиоца државног органа.
Руководилац Ревизорског тела дужан је да без одлагања о томе обавести орган надлежан за сузбијање неправилности и превара у поступању са средствима Европске уније, националног службеника за акредитацију и по потреби, друге надлежне државне органе.
Ревизор је дужан да потпише изјаву о непристрасности, поверљивости и независности ревизора.
Ступање на снагу
Члан 10.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-10696/2013
У Београду, 18. децембра 2013. године
Влада
Председник,
Ивица Дачић, с.р.