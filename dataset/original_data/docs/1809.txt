На основу члана 79. став 3. Закона о порезу на доходак
грађана („Службени гласник РС“, број 24/2001), 
Министар финансија и економије доноси
 
 
ПРАВИЛНИК
о критеријумима за
остваривање права на ослобођење од плаћања пореза на капитални
добитак
„Службени
гласник РС“, број 38 од 29.
јуна 2001.
 

 
Члан 1.
Овим правилником ближе се уређују критеријуми за
остваривање права на ослобођење од плаћања пореза на капитални добитак из члана
79. Закона о порезу на доходак грађана („Службени гласник РС“, број 24/2001 – у
даљем тексту: Закон) за обвезника пореза на капитални добитак (у даљем тексту:
обвезник) који средства остварена продајом непокретности уложи у решавање свог
стамбеног питања и стамбеног питања чланова своје породице, односно
домаћинства.
 
Члан 2.
Под решавањем стамбеног питања у смислу члана 1. овог
правилника, сматра се:
1) куповина или изградња стана, односно породичне
стамбене зграде (у даљем тексту: стан) за обвезника или члана његове породице,
односно домаћинства који нема решено стамбено питање (подстанар, станује код
својих родитеља или родитеља брачног друга, има неодговарајући стан по површини
или по структури и др.);
2) куповина или изградња стана за обвезника или члана
његове породице, односно домаћинства, којом се побољшавају услови становања
(промена локације, бољи квалитет стана или стамбене зграде у којој се налази
стан и сл.);
3) куповина или изградња две или више стамбених
јединица у функцији раздвајања, односно цепања домаћинства (одвајање деце од
родитеља, развод брака, решавање сувласничких односа и др.);
4) куповина или изградња једне стамбене јединице,
уместо две или више јединица, ради спајања домаћинства (родитељи и деца, лица
која су склопила брак и др.);
5) размена станова;
6) претварање заједничких просторија зграде у стамбену
јединицу, надзиђивање, доградња, реконструкција, адаптација и сл.;
7) други одговарајући начин решавања стамбеног питања.
 
Члан 3.
Право на пореско ослобођење у смислу члана 79. Закона,
остварује се улагањем средстава од продаје непокретности у одговарајућу стамбену
површину, према следећим критеријумима:
– за самца – до 45m2;
– за сваког наредног члана породичног домаћинства – још
по 20m2.
 
Члан 4.
У поступку утврђивања права на пореско ослобођење од
пореза на капитални добитак по основу решавања стамбеног питања, обвезник
подноси надлежном пореском органу доказе о решавању својег стамбеног питања или
стамбеног питања члана своје породице, односно домаћинства.
Доказима о решавању стамбеног питања обвезника или
члана његове породице, односно домаћинства подразумевају се закључени и од
стране суда оверени уговори о куповини другог стана, уговори о градњи (са
грађевинском дозволом и другом документацијом), фактуре, односно рачуни о
набавци материјала, оверене писмене изјаве обвезника, односно члана његове породице
или домаћинства, као и друга доказна средства, којима се утврђује да су
средства остварена продајом непокретности уложена у решавање стамбеног питања.
Ако обвезник решава стамбено питање члана своје
породице или домаћинства, поред доказа из става 1. овог члана надлежном
пореском органу подноси и доказе из којих се неспорно може утврдити да
средствима која је он остварио продајом непокретности решава стамбено питање
члана породице, односно домаћинства (уговор о поклону, оверена писмена изјава и
сл.), као и доказ да члан породице, односно домаћинства по том основу стиче
право својине или друго стварно право на непокретности на своје име.
 
Члан 5.
Обвезник који у решавање стамбеног питања уложи
средства остварена продајом непокретности која су већа од тржишне вредности
одговарајуће стамбене површине из члана 3. овог правилника, ослобођење од
плаћања пореза на капитални добитак остварује сразмерно односу између средстава
остварених продајом непокретности и тржишне вредности одговарајуће стамбене
површине из члана 3. овог правилника.
Тржишну вредност одговарајуће стамбене површине у
смислу става 1. овог члана утврђује надлежни порески орган према месту где се
налази непокретност којом се решава стамбено питање.
 
Члан 6.
Овај правилник ступа на снагу 1. јула 2001. године.
  
04 број 110-00-118/2001
У Београду, 29. јуна 2001.
године
Министар,

Божидар Ђелић, с.р.