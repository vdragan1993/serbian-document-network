На основу члана 167. став 4. тачка 5) и члана 169у став 3. Закона о пореском поступку и пореској администрацији (,,Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон и 53/10), на предлог директора Пореске управе,
Министар финансија доноси
 
 
ПРАВИЛНИК
о пословима који су неспојиви са службеном дужношћу запослених у Министарству финансија – Пореској управи
"Службени гласник РС", број 26 од 15. априла 2011.
 
 
Члан 1.
Овим правилником утврђују се послови који су неспојиви са службеном дужношћу запослених у Пореској управи.
 
Члан 2.
Запосленима, у смислу одредаба овог правилника, сматрају се лица на положају и сва остала лица у радном односу у Пореској управи чија се радна места састоје од послова из делокруга Пореске управе или с њима повезаних послова – порески службеници, као и лица која у Пореској управи обављају пратеће помоћно-техничке послове – намештеници (у даљем тексту: запослени).
 
Члан 3.
Запослени не може бити власник или сувласник привредног субјекта чија је делатност спојива или у вези с радом Пореске управе.
 
Члан 4.
Запослени не може обављати плаћени и неплаћени посао који је спојив с пословима у Пореској управи или је у вези с радом Пореске управе.
Обављање послова из става 1. овог члана неспојиво је са службеном дужношћу запосленог.
Под пословима неспојивим са службеном дужношћу подразумевају се све делатности и активности у вези са чијим вршењем запослени има лични интерес, који је такав да утиче или може да утиче на непристрасно и објективно вршење послова у Пореској управи за које је задужен или које на било који начин могу бити доведене у везу са пореским поступком и пореском материјом, односно које имају за предмет радње везане за поступак утврђивања, контроле и наплате јавних прихода, права и обавеза пореских обвезника, регистрацију пореских обвезника и пореска кривична дела и прекршаје (вођење пословних књиговодствено-рачуноводствених и осталих пореских књига, састављање пореских пријава и пореских биланса пореских обвезника, рачуноводствених извештаја и других евиденција које су у вези с пословањем пореског обвезника и сл.)
 
Члан 5.
Неспојивим пословима са службеном дужношћу запосленог у Пореској управи, поред послова из члана 4. овог правилника , сматрају се:
1) послови вештачења и ревизије у поступцима и предметима који су у надлежности Пореске управе или у вези са њеном делатношћу;
2) послови саветовања правних и физичких лица по питањима из надлежности Пореске управе, ван оквира утврђеног законом;
3) послови пореског пуномоћника;
4) послови пореског саветника.
 
Члан 6.
Даном почетка примене овог правилника престаје да важи Правилник о пословима који су неспојиви са службеном дужношћу радника Републичке управе јавних прихода (,,Службени гласник РС”, број 19/92).
 
Члан 7.
Овај правилник ступа на снагу осмог дана од дана објављивања у ,,Службеном гласнику Републике Србије”‚ а примењује се истеком рока од 30 дана од дана његовог ступања на снагу.
 
 
08 број 112-01-1/132-2011
У Београду, 18. марта 2011. године
Министар,
др Мирко Цветковић, с.р.