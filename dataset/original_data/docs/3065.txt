На основу члана 173. став 4. Закона о платним услугама („Службени гласник РС”, број 139/14), а у вези с чланом 236. став 1. Закона о тржишту капитала („Службени гласник РС”, број 31/11), као и на основу члана 18. став 1. тачка 3) Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
Гувернер Народне банке Србије доноси
 
ОДЛУКУ
о начину обављања платног промета преко новчаног рачуна Централног регистра, депоа и клиринга хартија од вредности
"Службени гласник РС", број 55 од 25. јуна 
				2015.
 
1. Овом одлуком уређује се начин обављања платног промета преко новчаног рачуна Централног регистра, депоа и клиринга хартија од вредности (у даљем тексту: Централни регистар) који Народна банка Србије отвара и води на основу члана 227. став 5. Закона о тржишту капитала.
2. Новчани рачун из тачке 1. ове одлуке Народна банка Србије отвара и води у складу са Законом о платним услугама („Службени гласник РС”, број 139/14) и прописима донетим на основу тог закона.
Преко новчаног рачуна из става 1. ове тачке извршавају се новчане обавезе чланова Централног регистра по основу трансакција с финансијским инструментима.
3. Новчане трансакције преко новчаног рачуна из тачке 1. ове одлуке обављају се искључиво по бруто принципу.
4. Сва средства примљена на новчани рачун из тачке 1. ове одлуке морају бити одмах, а најкасније до краја радног дана, пренета члановима Централног регистра, тако да салдо овог рачуна на крају тог дана буде нула.
Салдирање финансијских инструмената врши се истовремено с преносом средстава члану Централног регистра. 
Погрешно уплаћена или неискоришћена средства морају се с новчаног рачуна из тачке 1. ове одлуке вратити уплатиоцу најкасније до краја радног дана.
5. Термински план за обављање новчаних трансакција преко новчаног рачуна из тачке 1. ове одлуке утврђује Централни регистар.
6. Плаћања која се обављају по основу трансакција које Народна банка Србије спроводи на отвореном тржишту врше се у складу с прописима Народне банке Србије којима се уређују операције на том тржишту.
7. Даном ступања на снагу ове одлуке престаје да важи Одлука о начину обављања платног промета преко новчаног рачуна Централног регистра, депоа и клиринга хартија од вредности („Службени гласник РС”, број 89/11).
8. Ова одлука објављује се у „Службеном гласнику Републике Србије” и ступа на снагу 1. октобра 2015. године. 
 
О. број 14
У Београду, 19. јуна 2015. године
Гувернер
Народне банке Србије,
др Јоргованка Табаковић, с.р.