Полазећи од стратешког циља Републике Србије да постане пуноправна чланица Европске уније који је потврђен подношењем захтева за пријем у чланство Републике Србије у Европску унију 22. децембра 2009. године;
Потврђујући став да пуноправно чланство у Европској унији доприноси укупном друштвеном напретку Републике Србије и бољитку њених грађана; 
	
Истичући чврсто опредељење за поштовање вредности на којима је утемељена Европска унија и потврђујући приврженост Републике Србије развоју демократског друштва заснованог на владавини права и поштовању људских и мањинских права, принципима тржишне економије, као и изградњи ефикасних институција;
Полазећи од Резолуције о придруживању Европској унији, коју је донела Народна скупштина 13. октобра 2004. године;
Изражавајући задовољство што је 1. септембра 2013. године ступио на снагу 
	
Споразум о стабилизацији и придруживању између Европских заједница и њихових држава чланица, са једне стране, и Републике Србије, са друге стране;
Узимајући у обзир Мишљење о захтеву Републике Србије за пријем у чланство којим је Европска комисија 12. октобра 2011. године препоручила да се Републици Србији додели статус кандидата за чланство у Европској унији, и Закључак Европског савета о додељивању Републици Србији статуса државе кандидата за чланство у Европској унији 1. марта 2012. године; 
	
Полазећи од oдлуке садржане у закључцима Европског савета од 28. јуна 2013. године о отварању приступних преговора са Републиком Србијом, којом се Европска комисија позива да изради преговарачки оквир за вођење преговора о приступању Републике Србије Европској унији и којом се одређује да међувладина конференција буде одржана најкасније у јануару 2014. године, као и Извештаја Европске комисије о напретку Републике Србије од 16. октобра 2013. године;
Потврђујући спремност да доприноси јачању регионалне сарадње и стабилности на западном Балкану и развијајући добросуседске односе, како на билатералној основи, тако и учешћем у мултилатералним регионалним иницијативама, Република Србија је одлучна у опредељењу за мирно решавање свих отворених питања кроз дијалог, међусобно разумевање и уз пуно поштовање начела међународног права; 
	
Полазећи од интереса за унапређење односа и размену искустава и знања са другим државама укљученим у Процес стабилизације и придруживања; 
	
Активно доприносећи сарадњи, стабилности и напретку на подручју југоисточне Европе; 
	
Потврђујући да је уз очување територијалног интегритета и суверенитета циљ Републике Србије поштовање традиције и заштите културе и језика као основе националног идентитета;
Истичући да су придруживање и приступање Европској унији континуирани процеси у којима се признаје и препознаје улога свих учесника у процесу;
Имајући у виду Одлуку Владе о образовању Преговарачког тима за вођење преговора о приступању Републике Србије Европској унији и Одлуку о оснивању Координационог тела за процес приступања Републике Србије Европској унији;
Полазећи од значаја сарадње и усклађеног деловања између Народне скупштине и Владе у процесу придруживања Европској унији, као и у процесу преговора о приступању Републике Србије Европској унији; 
	
Истичући одлучност да у оквиру своје надлежности допринесе испуњавању критеријума за чланство у Европској унији; 
	
Потврђујући опредељење за активно учешће Народне скупштине, као највишег представника демократске воље грађана Републике Србије, у процесу преговора о приступању Републике Србије Европској унији;
На основу члана 99. став 1. тачка 7. Устава Републике Србије и члана 8. став 1. Закона о Народној скупштини („Службени гласник РС”, број 9/10),
Народна скупштина Републике Србије, на Шестој седници Другог редовног заседања у 2013. години, одржаној 16. децембра 2013. године, донела је
 
РЕЗОЛУЦИЈУ 
	
о улози Народне скупштине и начелима у преговорима о приступању Републике Србије Европској унији

	"Службени гласник РС", број 112 од 17. децембра 2013.
 
1. Народна скупштина потврђује да је циљ Републике Србије у преговорима о приступањy стицање пуноправног чланства у Европској унији у најкраћем року.
2. Народна скупштина позива Владу, која је надлежна да води и координира преговоре о приступању Европској унији, да то чини одговорно и ефикасно, водећи рачуна о заштити националних интереса. 
	
3. Народна скупштина својим активним деловањем настоји да допринесе успешном вођењу и што скоријем окончању преговора о приступању Републике Србије Европској унији, уважавајући и унапређујући вредности и начела на којима Европска унија почива.
4. Народна скупштина истиче обавезу испуњења свих неопходних критеријума за чланство у Европскoj унији, који су темељно дефинисани од Европског Савета у Копенхагену и Мадриду, у складу са опредељењем Републике Србије да доприноси изградњи функционалног, одрживог и ефикасног система Европске уније. 
	
5. Народна скупштина указује на важност да се преговори о приступању Републике Србије Европској унији воде са циљем да се обезбеди брз и стабилан економски раст, водећи рачуна о заштити привредних грана које су од виталног интереса за Републику Србију у условима тржишне економије. Нарочиту пажњу треба посветити успостављању одрживог развоја и повећању конкурентности привреде Републике Србије кроз спровођење економских и друштвених реформи, завршетак процеса привредне транзиције, развијање економије засноване на знању и остваривање стабилног финансијског и макроекономског окружења.
6. Народна скупштина указује на значај да се преговори о приступању Републике Србије Европској унији воде са циљем достизања благостања, пуне социјалне сигурности и бољег живота грађана Републике Србије, уз очување и унапређење постигнутог нивоа социјалних права и њихове заштите. 
	
7. Народна скупштина наглашава да се, у циљу омогућавања равноправног укључивања Републике Србије у систем Европске уније, морају осигурати најповољнији изузеци и прелазни периоди, као и евентуална одступања, где је то потребно и могуће. Прелазни периоди или изузећа од примене биће осигурана за оне области у којима у тренутку приступања неће постојати довољан ниво припремљености за њихово усклађивање и примену, при чему ће се водити рачуна о одређеним приоритетима у оквиру преговарачких поглавља. 
	
8. Народна скупштина истиче значај сталног дијалога и усклађеног деловања државних органа у процесу преговора о приступању Републике Србије Европској унији, посебно у делу усклађивања националног законодавства са правним тековинама Европске уније. Позива се Влада да настави да спроводи Национални програм за усвајање правних тековина Европске уније, а Народна скупштина ће у складу са утврђеном динамиком усвајати законе из Националног програма за усвајање правних тековина Европске уније и пратити примену закона. 
	
9. Народна скупштина наглашава значај примене Споразума о стабилизацији и придруживању и изражава спремност да кроз рад Парламентарног одбора за стабилизацију и придруживање да свој пуни допринос примени Споразума.
10. Народна скупштина ће кроз активну сарадњу са Европским парламентом, националним парламентима држава чланица Европске уније и парламентима држава укљученим у Процес стабилизације и придруживања доприносити представљању позиција и интереса Републике Србије као будуће чланице Европске уније. 
	
11. Народна скупштина наглашава важност ефикасне сарадње Народне скупштине, Владе и председника Републике у току процеса преговора о приступању Републике Србије Европској унији, како би у најкраћем року били испуњени сви потребни политички, економски, правни и институционални критеријуми за чланство у Европској унији. 
	
12. Народна скупштина указује на важност сарадње стручних служби Народне скупштине и Владе у вези са процесом преговора о приступању Републике Србије Европској унији и у том смислу наставља процес унапређења својих институционалних и административних капацитета. 
	
13. Народна скупштина наглашава потребу да се у процес праћења преговора о приступању Републике Србије Европској унији укључе одбори Народне скупштине у чијем делокругу су питања из одговарајућих преговарачких позиција. 
	
14. Народна скупштина обавезује Владу да правовремено и свеобухватно информише Народну скупштину о планираним активностима у вези са процесом преговора о приступању Републике Србије Европској унији у циљу израде плана рада Народне скупштине.
15. Одбор за европске интеграције је радно тело Народне скупштине које, у сарадњи са председником Народне скупштине, координира процес праћења преговора о приступању Републике Србије Европској унији. 
	
16. У процесу спровођења аналитичког прегледа и оцене усклађености прописа Републике Србије са правним тековинама Европске уније и њихове имплементације (скрининга) за поједина преговарачка поглавља, Влада доставља Одбору за европске интеграције извештај о резултатима билатералног скрининга за свако преговарачко поглавље. 
	
17. Пре утврђивања преговарачке позиције за поједино поглавље, Влада доставља предлог преговарачке позиције Одбору за европске интеграције. 
	
18. Седници Одбора за европске интеграције, на којој се разматра предлог преговарачке позиције, присуствују овлашћени представник Владе, председник преговарачке групе и шеф Преговарачког тима за вођење преговора о приступању Републике Србије Европској унији. 
	
19. Одбор за европске интеграције даје мишљење и/или доноси препоруке о предлогу преговарачке позиције. Влада разматра мишљење и препоруке Одбора за европске интеграције приликом усвајања преговарачке позиције и обавештава Одбор о усвојеној преговарачкој позицији.
20. Посебном одлуком Одбора за европске интеграције уредиће се поступак разматрања предлога преговарачке позиције на седници Одбора за европске интеграције и одбора у чијем су делокругу питања из одговарајуће преговарачке позиције. 
	
21. У случају измене преговарачких позиција или поновног отварања преговарачког поглавља примењује се поступак разматрања предлога преговарачких позиција. 
	
22. Члан Владе задужен за европске интеграције и шеф Преговарачког тима за вођење преговора о приступању Републике Србије Европској унији подносе тромесечне извештаје Одбору за европске интеграције, а на захтев Одбора и чешће, о актуелном стању у процесу преговора са Европском унијом. 
	
23. Влада подноси Народној скупштини извештај о току преговора о приступању Републике Србије Европској унији два пута годишње, односно по завршетку шестомесечног циклуса председавања Саветом Европске уније, који се разматра на седници Народне скупштине. 
	
24. Током преговора, Народна скупштина настоји да јача друштвени и политички консензус о приступању Републике Србије Европској унији. Народна скупштина сарађује са цивилним друштвом, стручном јавношћу и другим заинтересованим чиниоцима, како би се постигла њихова укљученост у свим фазама процеса преговора о приступању Републике Србије Европској унији. 
	
25. Народна скупштина позива све државне органе и подстиче све друштвене чиниоце да учествују у јавним расправама везаним за процес преговора и приступања Европској унији. 
	
26. Народна скупштина посебно наглашава важност правовременог и сталног информисања јавности о европским вредностима, Европској унији и току и резултатима преговора о приступању Републике Србије Европској унији. 
	
27. Ову резолуцију објавити у „Службеном гласнику Републике Србије”.
 
РС број 95
У Београду, 16. децембра 2013. године
Народна скупштина Републике Србије
Председник,
др Небојша Стефановић, 
	с.р.