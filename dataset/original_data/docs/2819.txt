Редакцијски пречишћен текст
 
 
На основу члана 176. став 4. Закона о платним услугама („Службени гласник РС”, бр. 139/14), члана 18. став 1. тачка 3) и члана 68. став 2. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС), гувернер Народне банке Србије доноси
 
ОДЛУКУ
о садржини, роковима и начину достављања података које пружаоци платних услуга достављају Народној банци Србије 
	
"Службени гласник РС", број 57 од 29. 
				јуна 2015, 59 од 2. јула 2015 - исправка
 
1. Овом одлуком утврђују се садржина, рокови и начин достављања података у вези с пружањем платних услуга и издавањем електронског новца, које су пружаоци тих услуга дужни да достављају Народној банци Србије.
2. Податке из тачке 1. ове одлуке Народна банка Србије прикупља и обрађује у статистичке сврхе, ради праћења развоја платног промета и коришћења платних инструмената у земљи.
3. Поједини појмови, у смислу ове одлуке, имају следеће значење:
1) пружалац платних услуга је субјект из члана 10. став 1. тач. 1), 2), 3), 5) и 6) Закона о платним услугама (у даљем тексту: Закон);
2) издавалац електронског новца је субјект из члана 106. став 1. тач. 1), 2), 3) и 5) Закона;
3) платна услуга има значење платне услуге из члана 4. Закона;
4) електронски новац има значење електронског новца из члана 2. став 1. тачка 13) Закона;
5) платна трансакција има значење платне трансакције из члана 2. став 1. тачка 1) Закона;
6) платни налог има значење платног налога из члана 2. став 1. тачка 2) Закона;
7) корисник платних услуга има значење корисника из члана 2. став 1. тачка 6) Закона;
8) платилац има значење платиоца из члана 2. став 1. тачка 7) Закона;
9) прималац плаћања има значење примаоца плаћања из члана 2. став 1. тачка 8) Закона;
10) потрошач има значење лица из члана 2. став 1. тачка 9) Закона;
11) предузетник има значење лица из члана 2. став 1. тачка 10) Закона;
12) текући рачун има значење рачуна из члана 70. Закона;
13) други платни рачун означава а) платни рачун који није текући рачун, а води га банка за једног или више корисника платних услуга и користи се за извршавање платних трансакција на основу оквирног уговора, без посебних ограничења, као и б) платни рачун у смислу члана 2. став 1. тачка 3) Закона који се води код јавног поштанског оператора, институције електронског новца и платне институције;
14) картица означава средство које омогућава њеном имаоцу извршење платне трансакције (уплату, исплату и пренос), било преко прихватног уређаја или на даљину, при чему картица може имати, у складу са уговором о издавању, једну или више функција;
15) картица с функцијом уплате/исплате готовог новца
(cash cards) означава картицу која њеном кориснику омогућава само уплату и/или исплату готовог новца на банкоматима;
16) картицa с функцијом плаћања означава картицу, осим картице с функцијом електронског новца, која има најмање једну од следећих функција: функцију дебитне картице, функцију картице са одложеном наплатом или функцију кредитне картице;
17) дебитна картица означава картицу која њеном кориснику омогућава плаћање роба и услуга и исплату готовог новца до висине покрића на његовом рачуну, које укључује и дозвољено прекорачење по рачуну;
18) картица са одложеном наплатом (delayed debit) означава картицу која њеном кориснику омогућава плаћање роба и услуга и исплату готовог новца до износа одређеног (уговореног) лимита, а укупно задужење настало употребом ове картице током одређеног периода измирује се у целости накнадно, на крају одређеног периода, односно на уговорени датум задужења;
19) кредитна картица означава картицу која њеном кориснику омогућава куповину роба и услуга и исплату готовине до висине претходно одобреног кредита (лимита), а задужење настало употребом ове картице током одређеног периода, може бити измирено у целости на крају одређеног периода или се аутоматски дели на уговорени број рата према унапред уговореном моделу;
20) картица с функцијом дебитне картице и/или картице са одложеном наплатом означава картицу где није могуће разликовати да ли картица, према уговору између издаваоца и корисника картице, има функцију дебитне картице или картице са одложеном наплатом;
21) картица с функцијом кредитне картице и/или картице са одложеном наплатом означава картицу где није могуће разликовати да ли картица, према уговору између издаваоца и корисника картице, има функцију кредитне картице или картице са одложеном наплатом;
22) картица с функцијом електронског новца означава картицу која њеном имаоцу омогућава извршење платне трансакције са електронским новцем;
23) картица на коју се директно похрањује електронски новац 
	означава картицу с функцијом електронског новца која омогућава пренос електронског новца с картице на примаоца електронског новца;
24) картица која даје приступ електронском новцу похрањеном на рачуну електронског новца 
	означава картицу с функцијом електронског новца која даје приступ електронском новцу базираном на серверу;
25) картица с повезаним функцијама уплате/исплате готовог новца, дебитне картице и електронског новца означава картицу која има све три функције;
26) банкомат (АТМ) означава електромеханички уређај који омогућава корисницима картица уплату и/или исплату готовог новца и/или коришћење другиx услуга (нпр. трансфер новчаних средстава, упит у стање и др.);
27) банкомат с функцијом трансфера одобрења означава банкомат који омогућава извршавање трансфера одобрења употребом картице, без обзира на то да ли има још неку функцију;
28) ПОС терминал означава уређај инсталиран на продајном месту или шалтеру пружаоца платних услуга који омогућава коришћење картица, при чему се информације о платним трансакцијама бележе електронски (ЕФТПОС);
29) терминал за електронски новац означава уређај инсталиран на продајном месту или шалтеру пружаоца платних услуга који, поред функције ЕФТПОС терминала, омогућава и пренос електронског новца на картицу с функцијом електронског новца и обрнуто, или који имаоцу електронског новца на картици с функцијом електронског новца омогућава извршење плаћања примаоцу плаћања;
30) терминал за издавање/откуп електронског новца означава уређај који омогућава пренос електронског новца на картицу с функцијом електронског новца и обрнуто;
31) терминал за прихватање електронског новца означава уређај који имаоцу електронског новца на картици с функцијом електронског новца омогућава да изврши пренос електронског новца примаоцу плаћања;
32) платна трансакција обављена електронским новцем означава пренос електронског новца од имаоца електронског новца ка примаоцу тог новца, било да је таква трансакција обављена картицом с функцијом електронског новца или с рачуна електронског новца;
33) платнa трансакцијa обављена картицoм на којој је директно похрањен електронски новац означава пренос електронског новца примаоцу плаћања извршен овом картицом преко терминала за прихватање електронског новца;
34) платна трансакција обављена с рачуна електронског новца означава платну трансакцију код које се електронски новац преноси с рачуна електронског новца платиоца на рачун примаоца плаћања, без обзира на то да ли се користи картица која даје приступ електронском новцу похрањеном на рачуну електронског новца;
35) платнa трансакција издавања/откупа електронског новца означава трансакцију преноса електронског новца од издаваоца електронског новца на картицу на којој се директно похрањује електронски новац и обрнуто, извршену преко терминала за издавање/откуп електронског новца;
36) неодобрена платна трансакција обављена коришћењем картице 
	означава платну трансакцију насталу коришћењем изгубљених или украдених картица, или злоупотребљених података с картице (skimming), односно платна трансакција за чије извршење корисник картице није дао сагласност у форми и на начин који су утврђени уговором између издаваоца и корисника картице;
37) трансфер одобрења означава платну услугу из члана 4. став 2. Закона;
38) директно задужење означава платну услугу из члана 4. став 3. Закона, при чему се укључују и фактуре – спецификације налога које поверилац доставља платиочевом пружаоцу платних услуга (најчешће је реч о износу који није фиксан);
39) трајни налог означава инструкцију коју платилац даје свом пружаоцу платних услуга за периодично извршавање једне или више платних трансакција (најчешће у фиксном износу), при чему трајни налог није инструкција коју даје прималац плаћања;
40) новчана дознака означава платну услугу из члана 4. став 1. тачка 6) Закона;
41) платна трансакција на основу менице означава платну трансакцију из члана 66. став 1. Закона.
4. Пружаоци платних услуга дужни су да Народној банци Србије тачно и потпуно достављају следеће податке:
1) податке о броју корисника платних услуга по врстама платних услуга – на обрасцу 
	Платне услуге (Прилог 1);
2) податке о броју издатих картица – на обрасцу Платне картице (Прилог 2);
3) податке о броју уређаја и виртуелних продајних места на којима се прихватају платни инструменти – на обрасцу 
	Прихватна мрежа (Прилог 3);
4) податке о платним трансакцијама обављеним картицама и електронским новцем – на обрасцу 
	Трансакције картицама и е-новцем (Прилог 4);
5) податке о платним трансакцијама на прихватној мрежи, по врсти уређаја који прихватају картице – на обрасцу 
	Платне трансакције на терминалима (Прилог 5);
6) податке о платним трансакцијама обављеним платним налозима – на обрасцу 
	Платне трансакције платним налозима (Прилог 6);
7) податке о платним трансакцијама обављеним без платног налога – на обрасцу 
	Платне трансакције без платног налога (Прилог 7);
8) податке о платним трансакцијама уплате и исплате готовог новца – на обрасцу 
	Уплата и исплата (Прилог 8);
9) податке о платним трансакцијама обављеним чеком – на обрасцу 
	Чек (Прилог 9);
10) податке о платним трансакцијама куповине робе и услуга преко интернета – на обрасцу 
	ИНТ– КУП (Прилог 10);
11) податке о вредности електронског новца – на обрасцу 
	Е-НОВАЦ (Прилог 11).
Садржина образаца из става 1. ове тачке утврђена је у прилозима од 1 до 10 који су одштампани уз ову одлуку и њен су саставни део.
Подаци из става 1. одредбе од 1) до 3) ове тачке исказују се са стањем на последњи радни дан за извештајни период, док се подаци из одредаба од 4) до 10) тог става исказују кумулативно за извештајни период.
Подаци из става 1. ове тачке о вредности платних трансакција исказују се без децимала.
Подаци из става 1. ове тачке односе се на платне трансакције извршене у динарима у Републици Србији осим ако је у прилозима из тог става назначено другачије. 
	
5. Податке из тачке 4. ове одлуке пружаоци платних услуга достављају у складу са упутствoм Народне банке Србије којим се уређује електронско достављање података.
6. Пружаоци платних услуга дужни су да податке из тачке 4. ове одлуке достављају тромесечно, и то:
– податке за прво тромесечје, са стањем на дан 31. марта текуће године – најкасније 15. априла текуће године;
– податке за друго тромесечје, са стањем на дан 30. јуна текуће године – најкасније 15. јула текуће године;
– податке за треће тромесечје, са стањем на дан 30. септембра текуће године – најкасније 15. октобра текуће године;
– податке за четврто тромесечје, са стањем на дан 31. децембра текуће године – најкасније 15. јануара наредне године.
7. Пружаоци платних услуга ће први пут доставити податке у складу са овом одлуком за прво тромесечје 2016. године – 15. априла 2016. године.
За четврто тромесечје 2015. године, лица из става 1. ове тачке достављају податке у складу са Упутством о начину и роковима достављања података банака о извршеном платном промету (Г. бр.14236 од 18. новембра 2010. године).
Изузетно од ст. 1. и 2. ове тачке, пружаоци платних услуга, који су добили дозволу за пружање тих услуга после 1. октобра 2015. године, достављају податке од дана добијања те дозволе у складу са овом одлуком.
8. Даном ступања на снагу ове одлуке престаје да важи Одлука о врсти података које банке достављају Народној банци Србије и о начину и роковима достављања тих података („Службени гласник РС”, брoj 81/10) и Упутство о начину и роковима достављања података банака о извршеном платном промету (Г. бр. 14236 од 18. новембра 2010. године).
9. Ова одлука објављује се у „Службеном гласнику Републике Србије” и ступа на снагу 1. октобра 2015. године. 
	
 
О. број 17
У Београду, 26. јуна 2015. године
Гувернер
Народне банке Србије,
др Јоргованка Табаковић, с.р.
 
 
НАПОМЕНА ИЗДАВАЧА: У Одлуци о садржини, 
				роковима и начину достављања података које пружаоци платних 
				услуга достављају Народној банци Србије („Службени гласник РС”, 
				број 57/15) техничком грешком нису објављени прилози 1–11 који 
				су саставни део Одлуке о садржини, роковима и начину достављања 
				података које пружаоци платних услуга достављају Народној банци 
				Србије, па су дати уз исправку (види Исправку - 59/2015-12)
 
Прилози
Прилог 1. -
					Образац - Платне 
					услуге
Прилог 2. - 					Образац - Платне картице
Прилог 3. -
					Образац - Прихватна мрежа
Прилог 4. -
					Образац - Трансакције картицама и е-новцем
Прилог 5. -
					Образац - Платне трансакције на терминалима
Прилог 6. -
					Образац - Платне трансакције платним налозима
Прилог 7. -
					Образац - Платне трансакције без платног налога
Прилог 8. -
					Образац - Уплата и исплата
Прилог 9. -
					Образац - Чек
Прилог 10. -
					Образац - ИНТ-КУП
Прилог 11. -
					Образац - Е-НОВАЦ