На основу члана 43. став 2. Закона о заштити животне средине
(„Службени гласник РС”, бр. 66/91, 83/92, 53/93 – др. закон, 67/93 – др. закон,
48/94 – др. закон, 53/95 и 135/04) и члана 42. став 1. Закона о Влади („Службени
гласник РС”, бр. 55/05 и 71/05 – исправка),
Влада доноси
 

	 
УРЕДБУ
о заштити 
Специјалног
резервата природе „Багремара”
„Службени гласник
РС“, број 12 од 
1. фебруара 2007.

 

 
Члан 1.
Део подручја „Багремара” ставља се под заштиту као специјални
резерват природе „Багремара” и утврђује се за заштићено природно добро од изузетног
значаја, односно природно добро И категорије (у даљем тексту: Специјални резерват
природе „Багремара”).
 
Члан 2.
Специјални резерват природе „Багремара” ставља се под заштиту
ради очувања јединог станишта биљне врсте кукурјак (Ерантхис хиемалис (Л.) Салисб)
на територији Републике Србије. Ова вишегодишња ранопролећна геофита из породице
љутића (Ранунцулацеае) је природна реткост и спада у категорију крајње угрожених
врста биљака у Републици Србији. 
Заштитом станишта кукурјака обезбедиће се услови за опстанак
и допринеће се очувању биолошке разноврсности Републике Србије.
 
Члан 3.
Специјални резерват природе „Багремара” налази се на подручју
општине Бачка Паланка и обухвата део катастарске парцеле број 1077/1, КО Бачка Паланка,
површине 117,58 хектара у државној својини. 
Око Специјалног резервата природе „Багремара”, одређује
се заштитна зона (у даљем тексту: заштитна зона) која обухвата део катастарске парцеле
број 1077/1, КО Бачка Паланка, површине 271,16 хектара.
Опис граница Специјалног резервата природе „Багремара” и
његове заштитне зоне са графичким приказом, дат је уз ову уредбу и чини њен саставни
део.
 
Члан 4.
На подручју Специјалног резервата природе „Багремара”, у
Газдинској јединици „Багремара”, утврђује се режим заштите I и II степена.
Режим заштите I степена површине 34,8 хектара обухвата:
одељење 7, одсек а и б; одељење 8, одсек б и ц и чистину 2.
Режим заштите II степена површине 82,78 хектара обухвата
остали простор заштићеног добра и то: одељење 1, одсек б, пут 1; одељење 2, одсек
а и ц, пут 1; одељење 6, одсек а, б, ц и чистину 3.
 
Члан 5.
На подручју Специјалног резервата природе „Багремара” у
режиму заштите I степена забрањује се коришћење природних богатстава и искључују
сви други облици коришћења простора и активности, осим научних истраживања и контролисане
едукације.
На подручју Специјалног резервата природе „Багремара” у
режиму заштите II степена забрањено је:
1) градити индустријске, стамбене, викенд и друге објекте;
2) проводити електро или друге инсталације;
3) изводити земљане и друге радове којима би се могао нарушити
екосистем и стабилност популације кукурјака;
4) проширивати или асфалтирати путеве који пролазе кроз
заштићено природно добро, паркирати и дуже задржавати возила на тим путевима;
5) изводити радове на гајењу, коришћењу и заштити шуме на
начин, у обиму и времену који могу неповољно утицати на популацију кукурјака, осим
у случају појаве елементарне непогоде (пожари, ветрови, олује, најезда шумских штеточина
и сл.);
6) преоравати шумско земљиште (промена намене површина);
7) вршити чисту сечу на површинама већим од једног хектара,
вадити пањеве;
8) оштећивати, уништавати и сакупљати примерке кукурјака
и других врста биљака и животиња утврђених за природне реткости, односно врста дивље
флоре и фауне које су под контролом сакупљања и промета;
9) уносити алохтоне и инвазивне биљне и животињске врсте;
10) испаша и боравак стоке;
11) ловити, осим контролисаних активности на гајењу дивљачи;

12) складиштити или депоновати дрвени или други материјал
и депоновати чврсти и течни отпад; 
13) улазак, кретање и боравак посетилаца без најаве и пратње
овлашћеног лица.
 
Члан 6.
На подручју Специјалног резервата природе „Багремара” обезбеђује
се: очување шумског екосистема и шумског земљишта ради опстанка кукурјака; редовне
мере неге и обнове шумских састојина; узгојне и санитарне мере у циљу очувања стабилности
и здраственог стања састојина; ревитализација природних аутохтоних шумских састојина
примерених типу станишта; чиста сеча на површинама мањим од једног хетара; обнова
шуме на површинама мањим до једног хектара; успостављање шумског реда; заштита и
праћење стања биљака и животиња, њихових популација и станишта, очување и унапређивање
стања популација угрожених врста флоре и фауне; успостављање мониторинга; успостављање
мреже микролокација кукурјака и њихово повезивање; спровођење активности на очувању
врсте „ин ситу” и „еx ситу” заштита; реинтродукција врсте кукурјака на станишта
са којих је ишчезла; очување појединих стабала шумских воћкарица и аутохтоног дрвећа
и грмља; сузбијање и уништавање агресивних врста Ацер негундо, Аморпха фрутицоса,
Аилантхус гландулоса и др.; одстрањивање зрелих јединки дрвенастих агресивних врста,
уништавање зељастих инвазивних врста – Солидаго серотина, Асцлепиас сyриаца; пчеларење;
уређивање прилаза до микростаништа кукурјака, ограђивање микростаништа; ограничено
и контролисано коришћење моторних возила на шумским путевима, постављање рампе на
делу пута који води у заштићено природно добро; научноистраживачки и образовни рад
и презентација природних вредности.
 
Члан 7.
На подручју заштитне зоне Специјалног резервата природе
„Багремара” забрањено је: упуштање отпадних вода и отпадних материја, депоновање
чврстог и течног отпада, непланска сеча шума и шумских површина, испаша стоке од
1. фебруара до 31. маја, испаша и задржавање свиња, неконтролисана употреба хемијских
средстава, изградња, осим реконструкције постојећих објеката, паркирање возила ван
паркинга, земљани радови (фортификациони-бедеми, насипи, утврђења).
 
Члан 8.
О Специјалном резервату природе „Багремара” стара се ЈП
„Војводинашуме” ( у даљем тексту: Старалац).
Старалац је дужан да:
1) чува заштићено природно добро и спроводи утврђене режиме
заштите, тј. прописане забране и правила унутрашњег реда;
2) обележава заштићено природно добро, његове границе, површине
на којима су утврђени режими заштите I и II степена, друга места и подручја значајна
за спровођење режима заштите; 
3) доноси програм управљања, годишњи програм управљања и
извештај о његовом извршавању, акт о унутрашњем реду и чуварској служби;
4) организује спровођење програма управљања, а посебно подстиче
и прати израду и примену програма и пројеката заштите и унапређења стања дивљих
врста биљака и животиња, њихових заједница и станишта, научних истраживања и образовања,
развоја туризма, уређења предела, очувања и приказивања културних вредности; 
5) прати стање природних вредности и њихове промене;
6) успоставља и развија сарадњу посебно са месним становништвом
и јавним предузећима која газдују природним ресурсима, установама и организацијама
које се баве заштитом природе и животне средине, одржавању, уређењу и коришћењу
заштићеног подручја и развојем одрживог туризма.
 
Члан 9. 
Заштита и развој Специјалног резервата природе „Багремара”
и заштитне зоне спроводи се према програму управљања који се доноси као средњорочни
документ за период од пет година (у даљем тексту: Програм).
Програм из става 1. овог члана, нарочито садржи:
1) циљеве заштите и развоја, услове, мере, погодности и
ограничења за њихово остваривање;
2) приказ основних вредности и природних богатстава заштићеног
природног добра и њихових корисника;
3) приоритетне задатке на чувању и одржавању заштићеног
природног добра, праћењу стања природних вредности, посебно биљака и њиховој биолошкој
и техничкој заштити, као и на очувању квалитета земљишта, ваздуха и других чинилаца
животне средине; 
4) задатке, услове и мере одрживог коришћења природних ресурса,
пре свега, популације кукурјака и развој делатности и активности које су на њима
засноване; 
5) задатке, услове и мере на заштити вода и земљишта, управљању
отпадом и опасним материјама, санацији и рекултивацији деградираних делова животне
средине;
6) задатке, услове и мере развоја туризма и рекреације,
уређења предела и изградње објеката у функцији заштићеног природног добра; 
7) приоритетне научноистраживачке и васпитно-образовне,
информативно-пропагандне и друге активности и циљеве, као и задатке заштите објеката
народног градитељства, етнографских и фолклорних обележја и других културних вредности,

8) приоритетне задатке на приказивању вредности заштићеног
природног добра; 
9) врсту и садржај документације за спровођење циљева и
задатака на праћењу, очувању и унапређењу стања природних и других вредности, посебно
станишта кукурјака, као и одрживог коришћења тих вредности у научне, образовне,
истраживачке и друге сврхе;
10) задатке на успостављању партнерских односа са месним
становништвом, јавним предузећима, установама и организацијама и другим корисницима
природних ресурса; 
11) динамику и субјекте реализације програмских задатака;
12) средства потребна за реализацију Програма и начин на
који ће се она обезбедити.
На Програм из става 1. овог члана, на који су претходно
прибављена мишљења министарстава надлежних за послове туризма, шумарства и водопривреде,
просторног планирања и урбанизма, науке, финансија, просвете и културе, сагласност
даје министарство надлежно за заштиту животне средине (у даљем тексту: Министарство).
Програм из става 1. овог члана остварује се годишњим програмом
управљања чији се задаци и послови реализују у текућој години с динамиком њиховог
извршавања и висином потребних средстава.
Годишњи програм управљања за наредну годину, заједно с извештајем
о остваривању програма у текућој години старалац доставља Министарству до 15. децембра.
 
Члан 10.
Старалац је дужан да, у обављању послова заштите и развоја
Специјалног резервата природе „Багремара” и заштитне зоне, обезбеди обележавање
резервата, унутрашњи ред и чуварску службу у складу са актом који доноси, уз сагласност
Министарства.
Актом из става 1. овог члана утврђују се правила за спровођење
прописаног режима заштите, а нарочито: 
1) начин на који ће се понашати посетиоци и корисници при
кретању, боравку и обављању послова на заштићеном природном добру; 
2) време и начин извођења радова у шуми, места, површине
и објекти у којима се ограничава кретање или забрањује и ограничава обављање одређених
радњи, као и трајање тих мера;
3) биљне и животињске врсте које је забрањено уништавати,
оштећивати или узнемиравати, као и врсте чије је коришћење, тј. брање, сакупљање
и излов ограничено;
4) начин сарадње с физичким и правним лицима која по различитом
основу користе или су заинтересована за коришћење заштићеног природног добра; 
5) услови заштите приликом научних истраживања и образовних
активности, извођења истражних радова и едукације; 
6) услови и мере за обављање туристичких и угоститељских
услуга и других делатности и посебне забране и ограничења у спровођењу режима заштите;
7) места и услови за одлагање отпада, начин одржавања уредности
и чистоће заштићеног подручја;
8) начин и организација чувања, опрема и средства неопходна
за чување и одржавање, као и начин и услови постављања информативних и других ознака.

Правила одређена актом из става 1. овог члана и друге неопходне
информације за спровођење режима заштите, старалац је дужан да огласи и на погодан
начин учини доступним посетиоцима и корисницима.
 
Члан 11.
Средства за заштиту и развој Специјалног резервата природе
„Багремара” и заштитне зоне обезбеђују се из прихода остварених обављањем делатности
стараоца, од накнаде за коришћење заштићеног природног добра, из средстава буџета
Републике Србије и из других извора у складу са законом.
 
Члан 12.
Програм из члана 9. став 1. ове уредбе, старалац ће донети
у року од шест месеци од дана ступања на снагу ове уредбе, а годишњи програм управљања
у року од 90 дана од дана доношења Програма.
До доношења докумената из става 1. овог члана старалац ће
послове заштите и развоја обављати према привременом програму управљања који ће
донети у року од 30 дана од дана ступања на снагу ове уредбе, уз сагласност Министарства.
Старалац ће у року од десет месеци од дана ступања на снагу
ове уредбе извршити идентификацију граница заштићеног природног добра на терену
и њихово обележавање на прописан начин.
 
Члан 13.
Планови уређења простора, шумске, ловне и друге основе којима
је обухваћена заштита и чување заштићеног природног добра усагласиће се с Просторним
планом Републике Србије и програмима из члана 9. ове уредбе.
 
Члан 14.
Ова уредба ступа на снагу осмог дана од дана објављивања
у „Службеном гласнику Републике Србије”.
 
05 број 110-765/2007
У Београду, 1. фебруара
2007. године

Влада
Председник,

Војислав Коштуница, с.р.

 

 
Границе Специјалног резервата
природе „Багремара”
 
Почетна тачка описа граница природног добра „Багремара”
је северозападна тачка катастарске парцеле број 1077/1, КО Бачка Паланка. Граница
иде на исток северном међном линијом катастарске парцеле број 1077/1 до њене преломне
међне тачке. Гранична линија наставља на исток секући катастарску парцелу број
1077/1 до западне међне линије катастарске парцеле број 3474 (пут), иде затим на
југ западном међном линијом катастарске парцеле број 3474 (пут) до међне тачке кар.
парц. бр. 3474 (пут), 1077/1 и 1072/2, па скреће на запад северном међном линијом
катастарске парцеле број 1076/2 до њене северозападне међне тачке. Затим се граница
наставља на запад секући катастарску парцелу број 1077/1 до североисточне међне
тачке катастарске парцеле број 1078, иде даље на запад северном међном линијом катастарске
парцеле број 1078 до северозападне међне тачке исте парцеле. Потом граница даље
иде на југ западном међном линијом катастарске парцеле број 1078 до пута катастарском
парцелом број 3752 у дужини од 250 метара, потом скреће на север под правим углом
и иде до тачке на растојању од 190 метара. Граница затим иде под правим углом и
скреће на запад секући катастарску парцелу број 1077/1 до западне међне линије исте
катастарске парцеле, скреће на север и иде западном међном линијом катастарске парцеле
број 1077/1 до пута катастарске парцеле број 3751, где затим опет скреће на исток
и иде јужном међном линијом пута катастарске парцеле број 3751 до тачке удаљене
200 метара. Граница под правим углом скреће на југ улазећи у катастарску парцелу
број 1077/1 70 метара, скреће на исток и иде до тачке на растојању од 250 метара,
где поново скреће на север и иде до североисточне међне тачке катастарске парцеле
број 1075. Након тога граница скреће на запад и прати северне међне линије кат.
парц. бр. 1075 и 1074/2 до северозападне међне тачке катастарске парцеле број
1074/1, потом скреће на југ западном међном линијом катастарске парцеле број
1074/1 до пута катастарске парцеле број 3751. Затим скреће на запад северном међном
линијом пута катастарске парцеле број 3751 до међне тачке кат. парц. бр. 3751 и
1077/1, окреће на север и иде западном линијом катастарске парцеле број 1077/1 до
почетне тачке.
 
Границе заштитне зоне
око Специјалног резервата природе „Багремара”
 
Почетна тачка описа границе
заштитне зоне је југоисточна међна тачка асфалтног магистралног пута Оџаци – Бачка
Паланка, катастарске парцеле број 3461, КО Бачка Паланка. Граница иде на северозапад
источном линијом асфалтног пута, тј. сече кат. парц. бр. 3461,3448 и 3463 до наспрам
северозападне међне тачке катастарске парцеле број 1077/1. Граница иде на исток
пресецајући кат. парц. бр. 3463 (пут), 3410 (канал), 3448 (пруга) до северозападне
међне тачке катастарске парцеле број 1077/1. Граница наставља на исток и прати северну
међну линију катастарске парцеле број 1077/1 до преломне међне тачке где се граница
савија на север и иде западном међном линијом катастарске парцеле број 1077/1 до
њене крајње северозападне међне тачке и међне тачке пута катастарске парцеле број
3466/1. Граница скреће на исток северном међном линијом кат. парц. бр. 1077/1 и
3474 (пут), савија се на југ источном међном линијом катастарске парцеле број
3474 (пут) до међне тачке катастарске парцеле број 939, затим скреће на исток и
све време прати северну и западну међну линију катастарске парцеле број 939. Граница
се окреће на исток и иде северном међном линијом катастарске парцеле број 939 до
североисточне међне тачке исте катастарске парцеле. Потом скреће на југ источном
међном линијом катастарске парцеле број 939 до југоисточне међне тачке исте катастарске
парцеле и међне тачке катастарске парцеле број 3497 (пут). Граница скреће на запад
јужном међном линијом катастарске парцеле број 939 до међне тачке кат. парц. бр.
939 и 3474 (пут). Граница иде на југозапад јужним међним линијама кат. парц. бр.
3474 (пут), 1076/2, 1077/1, 3752 и 3461 до почетне тачке, односно граница заштитне
зоне на овом делу се поклапа са границом грађевинског рејона.