На основу члана 28. став 5. Закона о туризму („Службени гласник РС”, бр. 36/09, 88/10, 99/11 – др. закон, 93/12 и 84/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 –УС, 72/12, 7/14 – УС и 44/14),
Влада доноси
 
УРЕДБУ
о условима и начину доделе и коришћења средстава за подстицање унапређења организованог туристичког промета страних туриста на територији Републике Србије 
"Службени гласник РС", број 3 од 15. јануара 
				2016.
 
Члан 1.
Овом уредбом утврђују се услови и начин доделе и коришћења средстава за подстицање унапређења организованог туристичког промета страних туриста на територији Републике Србије.
Члан 2.
Подстицање развоја домаћег туризма спроводи се кроз доделу средстава подстицаја туристичким агенцијама организаторима туристичког путовања (у даљем тексту: субвенције) по реализацији организованог довођења туристичких група, од најмање 15 страних туриста, са боравком у категорисаним угоститељским објектима за смештај, у периоду од најмање три ноћења са доручком, на територији Републике Србије.
Субвенције се додељују као државна помоћ мале вредности (de minimis државна помоћ) у складу са Уредбом о правилима за доделу државне помоћи („Службени гласник РС”, бр. 13/10, 100/11, 91/12, 37/13, 97/13 и 119/14).
Предложени модел подстицања развоја домаћег туризма спроводи се кроз доделу средстава подстицаја туристичким агенцијама организаторима туристичког путовања, као начин подршке за промотивне и маркетиншке активности које су неопходне за достизање потребног нивоа промета страних туриста.
Мере подстицаја спроводи Министарство трговине, туризма и телекомуникација (у даљем тексту: министарство).
Члан 3.
Право на доделу субвенција, на основу реализованог туристичког путовања, могу да остваре туристичке агенције организатори туристичког путовања, регистроване на територији Републике Србије, које поседују прописану лиценцу (у даљем тексту: корисник субвенција).
Члан 4.
Корисник субвенција је у обавези да реализацију довођења организованих туристичких група страних туриста спроведе на основу унапред утврђеног програма путовања, у складу са Законом о туризму.
Члан 5.
Програм путовања из члана 4. ове уредбе поред услуга смештаја у категорисаном угоститељском објекту (или више објеката), од најмање три ноћења са доручком и услуге туристичког пратиоца, односно туристичког водича, садржи најмање још једну од туристичких услуга (трансфер на територији Републике Србије, обилазак локалитета, туристичко разгледање, организовање излета, вожњу бродом, услуге туристичких професија, односно ангажовање додатног туристичког водича, аниматора и сл.) или неке друге услуге које су у функцији обогаћења туристичке понуде (посете музејима, утакмицама, манифестацијама и сл.).
Корисник субвенција за све време трајања туристичког путовања из става 1. овог члана обезбеђује туристичког пратиоца или туристичког водича са положеним стручним испитом. 
Члан 6.
Корисник субвенција туристичко путовање може да продаје:
– непосредно страним туристима; 
– преко туристичке агенције из иностранства која то путовање даље продаје својим држављанима, као крајњим корисницима;
– другом субјекту са седиштем у иностранству, који за сопствене потребе (за познате кориснике – за своје запослене, чланове удружења или асоцијација, спортисте који организовано долазе на припреме и сл.) купује то туристичко путовање.
Члан 7.
Износ средстава субвенција, које може да оствари корисник субвенција, по једном страном туристи, под условима прописаним овом уредбом, износи 10 евра за остварених три до пет ноћења, односно 15 евра за остварених шест и више ноћења утврђених програмом путовања.
Члан 8.
По завршетку реализације програма путовања корисник субвенције доставља министарству попуњен захтев на обрасцу, који је одштампан уз ову уредбу и чини њен саставни део, као и документацију, којом доказује право на доделу средстава субвенције.
Члан 9.
Захтев из члана 8. ове уредбе нарочито садржи следеће податке:
1) назив корисника субвенције;
2) матични број и ПИБ корисника субвенције;
3) седиште, односно адресу корисника субвенције и то: улицу, број, место, поштански број, општину;
4) број и датум издавања лиценце;
5) телефон, факс;
6) е-маил адреса;
7) контакт особу;
8) редни број програма путовања (из прописане књиге евиденције);
9) из програма путовања (место/а боравка, датум и место поласка и повратка групе, дужина трајања, са укупним бројем ноћења);
10) датум завршетка туристичког путовања;
11) назив угоститеља, назив и категорију угоститељског објекта, у коме су пружене услуге смештаја;
12) име и презиме туристичког пратиоца, односно туристичког водича и број и датум издавања уверења о положеном стручном испиту;
13) све услуге које је организована туристичка група страних туриста користила и називи субјеката, односно име и презиме физичких лица, који су те услуге пружили, са износом плаћених услуга;
14) укупан број страних туриста у организованој туристичкој групи;
15) име и презиме страног туристе, са податком о држави која је издала страну путну исправу;
16) укупну висину износа тражене субвенције по организованој туристичкој групи и реализованом туристичком путовању;
17) број рачуна корисника субвенција, са називом и седиштем пословне банке.
Члан 10.
Документација из члана 8. ове уредбе нарочито садржи:
1) фотокопију лиценце корисника субвенције;
2) опште услове путовања корисника субвенције;
3) програм путовања корисника субвенције;
4) уговор или потврду резервације са:
– страним туристом као купцем; 
– страном туристичком агенцијом, која туристичко путовање у својој земљи продаје својим држављанима, као крајњим корисницима;
– другим страним субјектом, који за сопствене потребе (за познате кориснике – за своје запослене, чланове удружења или асоцијације, спортисте који организовано долазе на припреме и сл.) купује туристичко путовање;
5) назив угоститеља, назив и категорију угоститељског објекта, у коме су пружене услуге смештаја са фотокопијом решења о категоризацији угоститељског објекта;
6) уговор о закупу смештајних капацитета, који је корисник субвенције закључио са угоститељем, са податком о редном броју програма путовања; 
7) уверење о стручном испиту за туристичке пратиоце и водиче;
8) друге уговоре у вези са реализацијом програма путовања (превозник на територији Републике Србије, водичи, аниматори, организоване посете музејима и сл.), са податком о редном броју програма путовања; 
9) копију извода из прописане књиге евиденције гостију (странаца), коју води угоститељ, са списком путника из туристичке групе, потписану и оверену од стране угоститеља;
10) копије фактура са позивом на редни број програма путовања, за све пружене услуге из програма путовања, са доказом о уплати фактура, односно о трансферисању средстава и оверен извод пословне банке;
11) оверен извод издатих фискалних рачуна/фактура из књиге евиденције продатих туристичких путовања;
12) оверен извештај банке о приливу уплаћених средстава (динарских или девизних), који се односи на реализовано туристичко путовање по сваком путнику, са укупним збиром износа свих уплата за туристичко путовање.
Члан 11.
Корисник субвенција доставља министарству захтев са документацијом из чл. 9. и 10. ове уредбе, за реализовано туристичко путовање, најкасније у року од 60 дана, од дана реализације туристичког путовања.
Крајњи рок за доставу захтева и документације из чл. 9. и 10. ове уредбе је 20. новембар 2016. године. 
Захтев са комплетном документацијом предаје се на писарници министарства или путем поште са уписом датума и тачног времена предаје.
На основу уредно попуњеног захтева и достављене комплетне документације врши се рефундација средстава у року од 45 дана.
Коначан износ средстава за рефундацију врши се у динарској противвредности по средњем курсу Народне банке Србије на дан обрачуна.
Члан 12.
Додела субвенција ограничена је расположивим буџетским средствима (до 120.000.000 динара) и рангирање захтева за рефундацију ће се вршити на основу датума и времена пријема.
Неблаговремени захтеви, као и захтеви који не садрже комплетну документацију неће се разматрати.
Члан 13.
Министар надлежан за послове туризма може решењем формирати Комисију, са задатком да врши увид у све поднете захтеве и документацију и да једном месечно припреми извештај о броју корисника субвенција, висини тражених средстава и динамици реализације доделе подстицајних средстава, у циљу транспарентности и доступности свих података.
Комисију из става 1. овог члана могу да чине, поред запослених у министарству и представници струковних, односно пословних удружења туристичких агенција организатора туристичких путовања.
Члан 14.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-225/2016
У Београду, 14. јануара 2016. године
Влада
Председник,
Александар Вучић, с.р.