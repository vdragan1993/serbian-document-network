На
основу члана 21. став 3. Закона о азилу („Службени гласник РС”, број 109/07),
Комесар
Комесаријата за избеглице доноси
 
 
ПРАВИЛНИК
о условима смештаја и
обезбеђивању основних животних услова у Центру за азил
„Службени гласник
РС“, број
31 од
28. марта 2008.
 
 
Члан 1.
Овим
правилником ближе се уређују услови смештаја и обезбеђивање основних животних услова
у Центру за азил (у даљем тексту: Центар).
 
Члан 2.
Лице
које тражи азил, док траје поступак азила има право да борави у Републици Србији,
и уколико је потребно, има право на смештај у Центар у складу са Законом о азилу
(у даљем тексту: Закон).
Лице
се може сместити у Центар ако је претходно евидентирано, односно регистровано и
упућено у Центар од стране Министарства унутрашњих послова, ако је извршен здравствени
преглед у складу са прописом који доноси министар надлежан за здравље и ако то дозвољава
смештајни капацитет Центра.
Подаци
о попуњености Центра достављају се Канцеларији за азил.
Ако
је смештајни капацитет попуњен, Центар нема обавезу да прими и смести упућено лице.
 
Члан 3.
Лице
из члана 2. став 2. овог правилника прима се радним данима, у радно време Центра
од 8,30 до 16,30 часова.
 
Члан 4.
Смештај
подразумева: лежај са постељином, употребу санитарног чвора, грејање, коришћење
струје и воде, средства за одржавање личне хигијене и хигијене у објекту, као и
одређене наменске просторије у Центру.
У
Центру се поред смештаја обезбеђују и основни животни услови у складу са посебним
прописима, начелима поступка азила и у складу са овим правилником.
 
Члан 5.
Када
лице које тражи азил поседује сопствена финансијска средства или су му средства
обезбеђена на други начин, обавезно је да учествује у сношењу трошкова смештаја
у Центру.
 
Члан 6.
Смештај
лица из члана 2. став 2. овог правилника врши се уз поштовање начела недискриминације,
јединства породице, родне равноправности и бриге о лицима са посебним потребама,
у складу са Законом и могућностима Центра.
У
Центар не могу бити смештена лица којима је потребна помоћ и нега другог лица, која
су психички оболела, којима је неопходна редовна дијализа и друга лица којима је
потребна здравствена заштита одговарајуће установе, а која се не може пружити у
Центру.
 
Члан 7.
Основни
животни услови обухватају: храну (по правилу три оброка дневно), одећу (најнужнију
нову или очишћену половну), новчану помоћ и друге услове, у складу са посебним прописима
и начелима поступка азила.
Исхрана
се, у складу са могућностима, може организовати у Центру (припремањем или допремањем
хране у Центар) или ван Центра.
Лице
са посебним здравственим потребама има право на додатни оброк који се даје према
писменој препоруци лекара.
 
Члан 8.
Овај
правилник ступа на снагу наредног дана од дана објављивања у „Службеном гласнику
Републике Србије”, а примењује се од дана почетка примене Закона о азилу („Службени
гласник РС”, број 109/07).
 
 
Број 700-110-2/1-2008-01
У Београду, 17. марта 2008. године
Комесар,
Драгиша Дабетић, с.р.