На основу члана 163. став 6. Закона о осигурању („Службени гласник РС”, број 139/14) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12 и 14/15),
Извршни одбор Народне банке Србије доноси
 
ОДЛУКУ
о садржини мишљења овлашћеног актуара
"Службени гласник РС", број 38 од 29. априла 
				2015.
 
I. УВОДНЕ ОДРЕДБЕ
1. Овом одлуком ближе се прописује садржина мишљења овлашћеног актуара.
2. Овлашћени актуар кога је именовало друштво за осигурање, односно друштво за реосигурање (у даљем тексту: друштво) даје мишљење о:
1) начину утврђивања премија;
2) начину утврђивања техничких резерви;
3) актима пословне политике;
4) финансијским извештајима и годишњем извештају о пословању друштва;
5) извештају о спровођењу политике саосигурања и реосигурања;
6) преносу портфеља;
7) елаборату о очекиваним резултатима пословања друштва у складу с чланом 43. Закона о осигурању.
3. Овлашћени актуар у мишљењу, поред информација прописаних овом одлуком, може навести и додатне информације и образложења које сматра значајним. 
4. Мишљење овлашћеног актуара мора садржати име овлашћеног актуара, број и датум добијања овлашћења за обављање актуарских послова и потпис овлашћеног актуара.
II. МИШЉЕЊЕ ОВЛАШЋЕНОГ АКТУАРА О НАЧИНУ УТВРЂИВАЊА ПРЕМИЈА
5. Овлашћени актуар тромесечно даје мишљење о томе да ли је премија утврђена у складу са актуарском струком и прописима и да ли обезбеђује трајно испуњење свих обавеза друштва из уговора о осигурању, односно реосигурању (у даљем тексту: уговор).
6. Овлашћени актуар наводи информацију о износима и промени износа премије, најмање по врстама осигурања, укупно и у самопридржају.
7. Овлашћени актуар наводи права уговарача осигурања, осигураника и корисника осигурања, гарантована или не, покривене ризике и искључења за значајне производе неживотних, односно животних осигурања, као и промене тих података које сматра значајним.
Значајни производи осигурања из става 1. ове тачке јесу производи осигурања који у периоду од почетка године до краја тромесечја представљају најмање 5% премије неживотних, односно 5% животних осигурања друштва.
8. Овлашћени актуар наводи преглед рација штета и комбинованог рација (збир рација штета и рација трошкова) најмање по врстама неживотних осигурања, укупно и у самопридржају, као и мишљење о разлозима промена и неповољних вредности тих рација које сматра значајним.
9. Овлашћени актуар даје мишљење о томе да ли ће премија нових производа осигурања за које сматра да су значајни, на основу разумних актуарских претпоставки, бити довољна за испуњење свих обавеза из уговора, као и опис начина израчунавања премије нових производа осигурања са информацијом о статистичким подацима на основу којих је та премија израчуната.
III. МИШЉЕЊЕ ОВЛАШЋЕНОГ АКТУАРА О НАЧИНУ УТВРЂИВАЊА ТЕХНИЧКИХ РЕЗЕРВИ
10. Овлашћени актуар тромесечно даје мишљење о томе да ли су техничке резерве утврђене у складу са актуарском струком и прописима и да ли обезбеђују трајно испуњење свих обавеза друштва из уговора.
11. Овлашћени актуар наводи информацију о износима и промени износа следећих техничких резерви, најмање по врстама осигурања:
1) резерви за преносне премије;
2) резерви за неистекле ризике;
3) резерви за бонусе и попусте;
4) резервисаних штета;
5) математичке резерве;
6) резерве за осигурања код којих су осигураници прихватили да учествују у инвестиционом ризику;
7) резерви за изравнање ризика;
8) других техничких резерви.
Овлашћени актуар даје мишљење о разлозима промена износа појединачних техничких резерви из става 1. ове тачке које сматра значајним.
12. Овлашћени актуар даје мишљење о томе да ли су појединачне техничке резерве из тачке 11. став 1. ове одлуке обрачунате у складу с правилником друштва којим се уређује њихов обрачун.
13. Овлашћени актуар у делу мишљења које се односи на обрачун резерви за неистекле ризике даје мишљење о очекиваним износима штета, трошкова и потраживања за премију који су коришћени у том обрачуну.
14. Овлашћени актуар у делу мишљења које се односи на обрачун резервисаних штета наводи и информацију о износима и промени износа резерви за настале пријављене а нерешене штете, резерви за рентне штете, резерви за настале непријављене штете (резерве за настале штете које нису пријављене до краја текућег периода, резерве за недовољно пријављене, односно недовољно резервисане штете и резерве за штете које би могле бити реактивиране у наредном периоду) и резерви за трошкове у вези с решавањем и исплатом штета, најмање по врстама осигурања.
Oвлашћени актуар даје мишљење о утицају наплаћених регресних потраживања и дисконтовања на обрачун резервисаних штета, најмање по врстама осигурања.
15. Овлашћени актуар у делу мишљења које се односи на обрачун математичке резерве наводи и информацију о износима укупне математичке резерве и промени тих износа – за групна осигурања, за учешће у добити, за будуће трошкове и за капитализована осигурања, најмање по тарифама осигурања.
16. Овлашћени актуар у делу мишљења које се односи на обрачун резерве за осигурања код којих су осигураници прихватили да учествују у инвестиционом ризику наводи и информацију о јединицама инвестиционих фондова за које су везане накнаде из уговора, вредности тих јединица, као и мишљење о томе да ли те резерве одговарају вредности тих јединица, и то најмање по тарифама осигурања.
Овлашћени актуар наводи и информацију о износу посебне математичке резерве за гарантована права осигураника и корисника осигурања и промени тог износа, са објашњењем тих гарантованих права, као и о износу техничке резерве за покриће обавеза према осигураницима и корисницима тонтина и промени тог износа.
17. Овлашћени актуар у делу мишљења које се односи на обрачун других техничких резерви наводи и објашњење обавеза и ризика за које се те резерве формирају.
IV. МИШЉЕЊЕ ОВЛАШЋЕНОГ АКТУАРА О АКТИМА ПОСЛОВНЕ ПОЛИТИКЕ
18. Овлашћени актуар даје мишљење о предлозима аката пословне политике и о предлозима измена и/или допуна тих аката.
Акти пословне политике из става 1. ове тачке обухватају:
1) опште и посебне услове осигурања;
2) тарифе премија;
3) техничке основе осигурања;
4) одлуку којом се уређују критеријуми за утврђивање, начин утврђивања и табела максималног самопридржаја, као и укупан износ самопридржаја;
5) правилник којим се уређују услови и начин саосигурања и реосигурања;
6) правилнике којима се уређују формирање и начин обрачунавања техничких резерви из тачке 11. став 1. ове одлуке.
Овлашћени актуар у мишљењу о предложеним појединачним aктима пословне политике из става 1. ове тачке оцењује да ли су они утврђени у складу са актуарском струком и прописима.
19. У вези с предложеним општим и посебним условима осигурања, овлашћени актуар наводи информацију о правима уговарача, осигураника и корисника осигурања, покривеним ризицима и искључењима, и даје мишљење о томе да ли ће при утврђивању премије бити узети у обзир сви покривени ризици и искључења.
20. На предложене тарифе премија, овлашћени актуар даје мишљење о томе да ли ће премија нових производа осигурања, на основу разумних актуарских претпоставки, бити довољна за испуњење свих обавеза из уговора, као и опис начина израчунавања премије нових производа осигурања, са информацијом о статистичким подацима на основу којих је та премија израчуната.
21. На предложене техничке основе осигурања, овлашћени актуар даје мишљење о томе да ли су примењене релевантне актуарске и статистичке методе и реалне претпоставке. 
Овлашћени актуар у мишљењу о предложеним техничким основама осигурања сходно примењује одредбе тачке 20. и тачке 24. став 2. одредбе под 5) и 6) ове одлуке.
22. На предложену одлуку којом се уређују критеријуми за утврђивање, начин утврђивања и табела максималног самопридржаја, као и укупан износ самопридржаја, овлашћени актуар даје мишљење о адекватности самопридржаја друштва, најмање по врстама осигурања и укупно, као и информацију о очекиваној максимално могућој штети, најмање по врстама осигурања.
23. На предложени правилник којим се уређују услови и начин саосигурања и реосигурања, овлашћени актуар даје мишљење о адекватности начина утврђивања ризичности друштава од којих се прихватају ризици и којима се ризици преносе у саосигурање и реосигурање и о утицају прихватања и преноса ризика у саосигурање и реосигурање на адекватност капитала друштва.
24. У вези с предложеним правилницима којима се уређују формирање и начин обрачунавања техничких резерви из тачке 11. став 1. одредбе од 1) до 6) и одредба под 8) ове одлуке – овлашћени актуар наводи опис методе обрачуна појединачних техничких резерви, као и мишљење о томе да ли је примењена метода обрачуна појединачних техничких резерви адекватна, са образложењем разлога примене те методе и информацијом о претпоставкама коришћеним у обрачуну.
Мишљење из става 1. ове тачке садржи:
1) за резерве за преносне премије – информацију о основици за обрачун тих резерви;
2) за резерве за неистекле ризике – опис начина процене очекиваних износа штета, трошкова и потраживања за премију које ће се користити у обрачуну;
3) за резерве за бонусе и попусте – опис права осигураника и корисника осигурања у вези с бонусима и попустима;
4) за резервисане штете – мишљење о оправданости умањења решених штета које се користе у обрачуну резервисаних штета за наплаћена регресна потраживања, мишљење о оправданости дисконтовања резервисаних штета и адекватности годишње каматне стопе која ће се примењивати, као и опис методе обрачуна резерве за настале пријављене а нерешене штете, резерве за рентне штете, резерве за настале непријављене штете и резерве за трошкове у вези с решавањем и исплатом штета;
5) за математичку резерву – мишљење о адекватности примењене каматне стопе, таблица вероватноће, апроксимације пола и старости осигураника, стопе цилмеризације, статистичких метода и апроксимација и других значајних фактора, као и опис методе обрачуна математичке резерве, а нарочито математичке резерве за групна осигурања, за учешће у добити, за будуће трошкове и за капитализована осигурања; 
6) за резерве за осигурања код којих су осигураници прихватили да учествују у инвестиционом ризику – мишљење о томе да ли је обрачун тих резерви утврђен тако да њихова вредност одговара вредности инвестиционих јединица, као и мишљење о томе да ли је обрачун посебне математичке резерве за гарантована права осигураника и корисника осигурања утврђен тако да су наведена права обезбеђена, са описом тих права, и да ли је обрачун техничке резерве за покриће обавеза према осигураницима и корисницима тонтина утврђен тако да обезбеђује покриће тих обавеза;
7) за другe техничкe резервe – опис очекиване будуће обавезе и ризикa за чије се покриће те резерве формирају.
25. Овлашћени актуар у мишљењу о предлозима измена и/или допуна аката пословне политике сходно примењује одредбе тач. од 18. до 24. ове одлуке, а даје и мишљење о оправданости предложених измена и/или допуна. 
Овлашћени актуар у мишљењу о предлозима измена и/или допуна тарифа премија наводи и информацију о очекиваном утицају предложених измена на рацио штета и комбиновани рацио, најмање по врстама осигурања, укупно и у самопридржају. 
Овлашћени актуар у мишљењу о предлозима измена и/или допуна аката пословне политике из тачке 18. став 2. одредба под 6) ове одлуке наводи и информацију о утицају тих измена и/или допуна на износ појединачних техничких резерви.
V. МИШЉЕЊЕ ОВЛАШЋЕНОГ АКТУАРА О ФИНАНСИЈСКИМ ИЗВЕШТАЈИМА И ГОДИШЊЕМ ИЗВЕШТАЈУ О ПОСЛОВАЊУ ДРУШТВА
26. Овлашћени актуар на финансијске извештаје и годишњи извештај о пословању друштва даје мишљење о следећим питањима:
1) да ли је премија утврђена у складу са актуарском струком и прописима и да ли ће бити довољна за трајно испуњење свих обавеза друштва из уговора;
2) да ли су техничке резерве утврђене у складу са актуарском струком и прописима и да ли ће бити довољне за трајно испуњење свих обавеза друштва из уговора.
Мишљење из става 1. ове тачке садржи посебан део из тачке 27. ове одлуке и општи део из тач. од 28. до 36. ове одлуке.
Коначна оцена мишљења из става 1. ове тачке може бити позитивно мишљење, мишљење с резервом и негативно мишљење.
27. Овлашћени актуар наводи податке о називу и седишту друштва, коначну оцену мишљења, као и разлоге на основу којих је та оцена дата.
28. Овлашћени актуар наводи информацију о најзначајнијим ризицима које друштво преузима у осигурање, мишљење о примени аката пословне политике из тачке 18. став 2. ове одлуке, о усаглашености тарифа премија са спремношћу друштва за преузимање ризика, о утицају измена производа осигурања у току године и планираних измена у наредној години на спремност друштва за преузимање ризика и на структуру портфеља, као и информацију о структури портфеља и промени те структуре.
Овлашћени актуар наводи опис актуарских метода и претпоставки на основу којих је дао мишљење о довољности премије.
Овлашћени актуар наводи препоруке и мере које је предложио управи друштва у случају да је утврђена недовољност премије, као и информацију о спровођењу тих препорука и мера од управе друштва.
29. Овлашћени актуар даје мишљење о томе да ли друштво располаже одговарајућим подацима за обрачун техничких резерви на нивоу портфеља и најмање по врстама осигурања, о примерености, комплетности и тачности података који се користе при обрачуну техничких резерви, као и о конзистентности података (интерних и екстерних) који се користе при том обрачуну.
30. Овлашћени актуар даје мишљење o томе да ли су појединачне техничке резерве из тачке 11. став 1. ове одлуке обрачунате у складу са актуарском струком и прописима и да ли су методе примењене при обрачуну појединачних техничких резерви из тачке 11. став 1. одредбе од 1) до 6) и одредба под 8) ове одлуке адекватне, са образложењем разлога примене тих метода и информацијом о претпоставкама коришћеним у обрачунима, као и о изменама коришћених метода и претпоставки.
31. У вези са обрачуном резерви за преносне премије, овлашћени актуар даје и информацију о очекиваном просечном броју месеци трајања осигуравајућег покрића након обрачуна резерви за преносне премије, најмање по врстама осигурања.
32. У вези са обрачуном резервисаних штета, овлашћени актуар даје и мишљење о обрачуну резерви за настале пријављене а нерешене штете, резерви за рентне штете, резерви за настале непријављене штете и резерви за трошкове у вези с решавањем и исплатом штета, и то на начин из тачке 30. ове одлуке.
Овлашћени актуар даје и мишљење о оправданости умањења решених штета које се користе у обрачуну резервисаних штета , и то за наплаћена регресна потраживања, као и о томе да ли је примењена метода умањења адекватна, са образложењем разлога примене наведене методе и информацијом о претпоставкама коришћеним у обрачуну и изменама те методе и тих претпоставки.
Овлашћени актуар даје мишљење о оправданости дисконтовања резервисаних штета, о адекватности примењене методе дисконтовања и адекватности годишње каматне стопе која ће се примењивати, са информацијом о:
1) очекиваном просечном броју година за решавање штета након обрачуна резервисаних штета, најмање по врстама осигурања;
2) факторима који би могли да утичу на повећање трошкова у вези с решавањем и исплатом штета;
3) примењеном моделу учесталости решавања штета;
4) просечној стопи приноса на средства резервисаних штета у претходних пет година и у претходној години, као и о примењеној каматној стопи.
33. У вези са обрачуном математичке резерве, овлашћени актуар даје и мишљење о обрачуну математичке резерве за групна осигурања, за учешће у добити, за будуће трошкове и за капитализована осигурања, као и о обрачуну додатне математичке резерве за ризике који се односе на групу осигураника или све осигуранике (генералне ризике који нису индивидуализовани), на начин из тачке 30. ове одлуке.
Овлашћени актуар даје и мишљење о томе да ли се у обрачуну математичке резерве примењују статистичке методе и апроксимације и да ли се притом добијају приближно исти резултати као код појединачног израчунавања за сваки уговор.
Овлашћени актуар даје и мишљење о томе да ли је математичка резерва за групна осигурања покривена изворима средстава и средствима само ових групних осигурања, као и мишљење о оправданости примене и адекватности апроксимације пола и старости осигураника.
Овлашћени актуар даје и мишљење о томе да ли је износ математичке резерве најмање једнак износу загарантоване откупне вредности.
Овлашћени актуар даје и мишљење о адекватности каматне стопе која се користи у обрачуну математичке резерве, као и следеће информације:
1) о томе да ли каматна стопа која се користи у обрачуну математичке резерве није виша од највише каматне утврђене Одлуком о техничким резервама;
2) о томе да ли друштво образује додатну математичку резерву или се очекује да ће та резерва бити потребна за покриће обавеза по основу уговорене гарантоване каматне стопе;
3) о износу уговорених гарантованих каматних стопа по производима осигурања, тарифама и валутама, са износом математичке резерве за сваку од тих каматних стопа, као и о износу математичком резервом пондерисане, уговором гарантоване каматне стопе на нивоу портфеља по валутама;
4) о каматној стопи приноса на средства математичке резерве у претходној години по валутама, са износом средстава математичке резерве по валутама.
Овлашћени актуар даје и мишљење о томе да ли су каматне стопе и таблице вероватноће које се примењују у обрачуну математичке резерве једнаке каматној стопи и таблицама вероватноће из тарифног система друштва, као и мишљење о адекватности таблица вероватноће које се примењују при обрачуну математичке резерве, са информацијом о свим примењеним таблицама вероватноће.
Овлашћени актуар даје и мишљење о томе да ли стопа цилмеризације за обрачун математичке резерве није већа од 3,5% уговорене осигуране суме и да ли тако утврђена математичка резерва није нижа од износа који обезбеђује исплату осигуране суме.
Овлашћени актуар даје и мишљење о рочној усклађености математичке резерве и средстава математичке резерве применом метода модификованог трајања (modified duration) са информацијом о модификованом трајању израженом у годинама математичке резерве и модификованом трајању средстава математичке резерве, наводећи износ средстава математичке резерве за које је утврђено модификовано трајање.
34. У вези са обрачуном резерви за осигурање код којих су осигураници прихватили да учествују у инвестиционом ризику, овлашћени актуар даје и мишљење о обрачуну посебне математичке резерве за гарантована права осигураника и корисника осигурања и техничке резерве за покриће обавеза према осигураницима корисницима тонтина, на начин из тачке 30. ове одлуке.
Овлашћени актуар даје и мишљење о томе да ли су средства уложена узимајући у обзир интерес осигураника који су прихватили да учествују у инвестиционом ризику, узимајући у обзир факторе ликвидности у вези са улагањем тих средстава. 
35. Овлашћени актуар даје мишљење о резултатима поређења износа појединачних техничких резерви и претпоставки и података коришћених у њиховом обрачуну са обавезама из уговора, односно искуством, најмање по врстама осигурања.
Овлашћени актуар наводи и информацију о томе да ли је поређењем појединачних техничких резерви, најмање по врстама осигурања, утврђено систематско одступање, као и о поступању друштва у случају утврђеног систематског одступања.
Овлашћени актуар наводи препоруке и мере које је предложио управи друштва у случају да је утврђено систематско одступање, као и информацију о спровођењу тих препорука и мера од управе друштва.
36. Овлашћени актуар даје мишљење о резултатима провере довољности, односно адекватности износа појединачних техничких резерви, најмање по врстама осигурања.
Овлашћени актуар наводи информацију о томе да ли је провером довољности, односно адекватности појединачних техничких резерви, најмање по врстама осигурања, утврђена недовољност, односно неадекватност техничких резерви, као и о поступању друштва у случају утврђене недовољности, односно неадекватности.
Овлашћени актуар наводи препоруке и мере које је предложио управи друштва у случају да је утврђена недовољност, односно неадекватност техничких резерви, као и информацију о спровођењу предложених препорука и предложених мера од управе друштва.
VI. МИШЉЕЊЕ ОВЛАШЋЕНОГ АКТУАРА О ИЗВЕШТАЈУ О СПРОВОЂЕЊУ ПОЛИТИКЕ САОСИГУРАЊА И РЕОСИГУРАЊА
37. Овлашћени актуар тромесечно даје мишљење о томе да ли је друштво извршило саосигурање и реосигурање у складу са својом одлуком којом се уређују критеријуми за утврђивање, начин утврђивања и табела максималног самопридржаја, као и укупан износ самопридржаја, и својим правилником којим се уређују услови и начин саосигурања и реосигурања.
Овлашћени актуар даје мишљење о утицају саосигурања и реосигурања на рацио штета и комбиновани рацио најмање по врстама осигурања.
Овлашћени актуар наводи информацију о свим закљученим уговорима о саосигурању и реосигурању и посебно о уговорима закљученим у том тромесечју, с мишљењем о њиховој оправданости, као и о истеклим и раскинутим уговорима.
38. Овлашћени актуар на годишњи извештај о спровођењу политике саосигурања и реосигурања даје мишљење о томе да ли је та политика адекватна ризицима којима је друштво изложено.
Овлашћени актуар даје мишљење о адекватности самопридржаја друштва, са информацијом о износу самопридржаја најмање по врстама осигурања и промени самопридржаја током године, са информацијом о очекиваној максимално могућој штети најмање по врстама осигурања. 
Овлашћени актуар даје мишљење о утицају самопридржаја на спремност друштва за преузимање ризика, утицају преноса ризика у саосигурање и реосигурање на утврђивање износа техничких резерви друштва у самопридржају и утицај прихватања, односно преноса ризика у саосигурање и реосигурање на адекватност капитала друштва.
Овлашћени актуар даје мишљење о ризичности друштава од којих се прихватају ризици и друштава којима се ризици преносе у саосигурање и реосигурање, са информацијама о концентрацији изложености појединачним друштвима (мерено износом премије, односно штета прихваћених, односно пренетих у саосигурање и реосигурање), о земљи седишта, постојању повезаности и кредитној способности тих друштава, те промени њихове кредитне способности током године.
Овлашћени актуар наводи и информације о временској неусклађености исплате штета и наплате потраживања од саосигуравача и реосигуравача, о изложености катастрофалним ризицима, о кумулирању изложености ризицима и могућности исцрпљивања саосигуравајућег и реосигуравајућег покрића, с мишљењем о њиховом утицају на адекватност политике саосигурања и реосигурања.
VII. МИШЉЕЊЕ ОВЛАШЋЕНОГ АКТУАРА О ПРЕНОСУ ПОРТФЕЉА
39. Овлашћени актуар друштва које преноси портфељ даје мишљење о томе да ли су, за уговоре који су предмет преноса портфеља, техничке резерве утврђене у складу са актуарском струком и прописима и да ли обезбеђују трајно испуњење свих обавеза, с пројекцијом техничких резерви на дан преноса портфеља.
Овлашћени актуар друштва које преноси портфељ даје мишљење о утицају преноса портфеља на пословање тог друштва.
Овлашћени актуар даје мишљење о томе да ли, за уговоре који остају у портфељу, техничке резерве друштва које преноси портфељ обезбеђују трајно испуњење свих преосталих обавеза и након преноса портфеља.
40. Овлашћени актуар друштва које преузима портфељ даје мишљење о томе да ли су, за уговоре који су предмет преноса портфеља, техничке резерве утврђене у складу са актуарском струком и прописима и да ли обезбеђују трајно испуњење свих обавеза, с пројекцијом техничких резерви на дан преноса портфеља.
Овлашћени актуар друштва које преузима портфељ даје мишљење о утицају преноса портфеља на пословање тог друштва, с пројекцијом потенцијалне обавезе на дан преноса портфеља за део наплаћене премије који одговара остатку трајања осигурања и математичке резерве, за осигуранике који раскину уговор. 
Овлашћени актуар даје мишљење о томе да ли техничке резерве друштва које преузима портфељ обезбеђују трајно испуњење свих обавеза по свим уговорима и након преноса портфеља.
VIII. МИШЉЕЊЕ ОВЛАШЋЕНОГ АКТУАРА О ЕЛАБОРАТУ О ОЧЕКИВАНИМ РЕЗУЛТАТИМА ПОСЛОВАЊА ДРУШТВА
41. Овлашћени актуар на елаборат о очекиваним резултатима пословања друштва за трогодишњи период даје мишљење о томе да ли су тарифе премија утврђене у складу са актуарском струком и прописима и да ли очекивана премија, на основу разумних актуарских претпоставки, обезбеђује трајно испуњење свих обавеза друштва из уговора.
42. Овлашћени актуар даје пројекцију очекиваних прихода од премија и расхода по основу штета за трогодишњи период најмање по врстама осигурања.
43. Овлашћени актуар наводи информације и претпоставке на основу којих је дао мишљење, а које садрже најмање опис начина израчунавања премије са информацијом о статистичким подацима на основу којих је израчуната премија.
IX. ЗАВРШНЕ ОДРЕДБЕ
44. Даном ступања на снагу ове одлуке престаје да важи Одлука о садржини мишљења овлашћеног актуара („Службени гласник РС”, број 19/05).
45. Ова одлука објављује се у „Службеном гласнику Републике Србије” и ступа на снагу 27. јуна 2015. године.
 
ИО НБС број 28
У Београду, 27. априла 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.