На основу члана 15. став 2, члана 18. став 5, члана 20. став 9. и члана 21. став 8. Закона о метрологији („Службени гласник РС”, број 30/10),
Министар привреде доноси
 
ПРАВИЛНИК
o рефрактометрима који се користе у промету роба и услуга
"Службени гласник РС", број 65 од 24. јула 
				2015.
 
Предмет
Члан 1.
Овим правилником прописују се захтеви за ручне, Abbe и аутоматске рефрактометре који се користе у промету роба и услуга (у даљем тексту: рефрактометри), означавање рефрактометара, начин утврђивања испуњености захтева за рефрактометре, начин испитивања типа рефрактометара, методе мерења, као и начин и услови оверавања рефрактометара.
Примена
Члан 2.
Овај правилник примењује се на рефрактометре који мере и приказују индекс преламања и масени садржај шећера у течном раствору (воденом раствору шећера или шири), уколико су рефрактометри снабдевени одговарајућим скалама. 
Значење појединих израза
Члан 3.
Поједини изрази који се употребљавају у овом правилнику имају следеће значење:
1) рефрактометар је мерило које мери и приказује индекс преламања или масени садржај шећера у течном раствору унутар наведених граница грешке;
2) ручни и Abbe рефрактометар је рефтарктометар код кога се течни узорак наноси на мерну површину, а показивање се очитава на скали рефрактометра; 
3) аутоматски рефрактометар је рефрактометар којим се мери и приказује индекс преламања светлости раствора шећера или природне шире пре ферментације која се заснива на појави тоталне рефлексије светлости;
4) индекс преламања светлости хомогене супстанце дефинисан је односом брзине светлости у ваздуху и брзине светлости у тој супстанци;
5) масени садржај шећера је однос масе шећера у воденом раствору, односно шири и масе тог раствора који има исти индекс преламања светлости одређене таласне дужине; 
6) грешка мерења је измерена вредност индекса преламања или масеног садржаја шећера коју приказује рефрактометар, умањена за референтну вредност мерене величине;
7) највећа дозвољена грешка (у даљем тексту: НДГ) је екстремна вредност грешке мерења, у односу на познату референтну вредност индекса преламања или масеног садржаја шећера у воденом раствору, прописана овим правилником;
8) референтна температура рефрактометра је температура мерне површине рефрактометра и узорка. Референтна температура износи 20 ºС;
9) водени раствор шећера је свеже припремљен референтни раствор сахарозе.
Други изрази који се употребљавају у овом правилнику, а нису дефинисани у ставу 1. овог члана, имају значење дефинисано законима којима се уређују метрологија и стандардизација.
Захтеви
Члан 4.
Захтеви за рефрактометре дати су у Прилогу 1 – Захтеви, који је одштампан уз овај правилник и чини његов саставни део. 
Резултат мерења
Члан 5.
Резултат мерења рефрактометром изражава се у процентима (%) и индексу преламања (nD).
Члан 6.
Код аутоматских рефрактометара резултат мерења може бити одштампан и/или сачуван у меморији рефрактометра.
Масени садржај шећера у воденом раствору шећера изражава се у процентима, а једнак је броју грама шећера у 100 g раствора. 
У видном пољу рефрактометра налазе се највише две скале међусобно јасно размакнуте или одвојене непрекидном линијом раздвајања. Уколико су рефрактометри снабдевени одговарајућим скалама, користе се за одређивање масеног садржаја шећера у течном раствору:
WB = 100 m1/m2
где је:
– m1 маса шећера у течном раствору,
– m2 маса раствора,
под условом да су масе m1 и m2 изражене у истим јединицама масе.
Скале су градуисане у јединицама – индекса преламања или масеног садржаја шећера.
На скали са масеним садржајем шећера у воденом раствору налази се на јасан и видљив начин нанета ознака „%”.
Резултати мерења изражавају се као вредност:
1) индексa преламања шире или воденог раствора шећера;
2) масеног садржаја шећера у шири или воденом раствору шећера;
3) концентрацијe шећера у шири или воденом раствору шећера;
4) величинe која је у директном односу са неком од наведених величина (нпр. степенима Ексла (Oechsle), Бабоа (Babo)).
Техничка документација и пратећа опрема
Члан 7.
Произвођач рефрактометра сачињава техничку документацију која омогућава оцењивање усаглашености рефрактометра са захтевима из члана 4. овог правилника. Техничка документација прати сваки појединачни рефрактометар и штампана је на српском језику. 
Техничка документација садржи нарочито:
1) опис општег принципа мерења рефрактометра;
2) упутство за употребу рефрактометра;
3) најниже и највише температуре складиштења, као и друге релевантне механичке и електромагнетне услове средине;
4) радне услове;
5) верзију софтвера етилометра (за аутоматске рефрактометре);
6) услове за безбедан и сигуран рад.
Члан 8.
Ручни рефрактометри су снабдевени термометром који мери температуру амбијента.
Аббе рефрактометри се повезују на циркулациони термостат да би се обезбедило термостатирање мерне призме и узорка.
Аутоматски рефрактометри имају уграђену аутоматску температурну компензацију, којом прерачунавају тренутну вредност температуре узорка на вредност референтне температуре.
Рефрактометри имају уређај који обезбеђује да показивања инструмента одговарају мерним вредностима на температури 20 оС. Температура се изражава у степенима Целзијуса (оС). Такав уређај за температурну компензацију сигнализира увек кад радна температура пређе опсег компензације.
Радна температура рефрактометра треба да буде у границама од +10 оС до +30 оС.
Означавање
Члан 9.
На рефрактометар се постављају следећи натписи и ознаке:
1) назив мерила и ознака типа;
2) пословно име и/или знак, односно назив произвођача;
3) мерена величина и ознака мерене величине;
4) производни број и година производње;
5) референтна температура;
6) мерни опсег.
Идентификација софтвера приказана је на показном уређају аутоматског рефрактометра.
Уколико величина рефрактометра не дозвољава постављање свих наведених натписа и ознака, натписи и ознаке из става 1. тач. 5) и 6) овог члана навoде се у упутству за употребу. 
Члан 10.
Рефрактометар се оверава само ако је за то мерило издато уверење о одобрењу типа, у складу са прописом којим се уређују врсте мерила за које је обавезно оверавање и временски интервали њиховог периодичног оверавања.
Оверавање рефрактометра може бити прво, редовно или ванредно, у складу са законом којим се уређује метрологија.
Начин утврђивања испуњености захтева
Члан 11.
Испуњеност захтева утврђује се испитивањем типа рефрактометра које обухвата следеће провере и испитивања:
1) проверу упутства за употребу рефрактометра;
2) визуелни преглед рефрактометра;
3) испитивања тачности и поновљивости.
Начин испитивања типа рефрактометра, односно методе мерења и испитивања дати су у Прилогу 2 – Утврђивање испуњености захтева, који је одштампан уз овај правилник и чини његов саставни део.
Оверавање
Члан 12.
Оверавање рефрактометра обухвата:
1) визуелни преглед и проверу функционалности рефрактометра;
2) испитивање тачности рефрактометра.
Рефрактометри се оверавају појединачно.
Визуелним прегледом и провером функционалности из става 1. тачка 1) овог члана проверава се да ли је рефрактометар у потпуности у складу са уверењем о одобрењу типа мерила издатим за тај тип рефрактометра, односно да нема оштећења показног уређаја или других делова који могу утицати на функционалност рефрактометра.
Испитивање тачности из става 1. тачка 2) овог члана врши се на начин описан у тачки 3.3.1 Прилога 2 овог правилника, с тим да се испитивањем проверава испуњеност захтева за НДГ из пододељка 1.3 Прилога 1 овог правилника, када рефрактометар ради у референтним условима из пододељка 3.2 Прилога 2 овог правилника, за прво, редовно и ванредно оверавање рефрактометара. 
Испитивање тачности рефрактометра врши се у три тачке равномерно распоређене према мерном опсегу рефрактометра, уз обавезну проверу нуле рефрактометра. Приликом испитивања тачности рефрактометра за прво, редовно и ванредно оверавање користе се референтни раствори – водени раствори шећера или шире.
Уколико се визуелним прегледом, провером функционалности и испитивањем тачности утврди да рефрактометар испуњава прописане метролошке захтеве, рефрактометар се жигоше у складу са законом којим се уређује метрологија, прописом донетим на основу тог закона и уверењем о одобрењу типа мерила издатим за тај тип рефрактометра.
Члан 13.
Произвођач аутоматског рефрактометра обезбеђује заштитно жигосање свих делова рефрактометра који нису на други начин заштићени oд подешавања, односно замене делова којима би се утицало на метролошке карактеристике и интегритет софтвера рефрактометра. 
Начини и услови оверавања рефрактометара дати су у Прилогу 1 и Прилогу 2 овог правилника.
Прелазне и завршне одредбе
Члан 14.
Даном почетка примене овог правилника престају да важе Правилник о метролошким условима за ручне и Abbe рефрактометре („Службени лист СРЈ”, број 34/98), Правилник о метролошким условима за аутоматске рефрактометре којима се мери масени садржај шећера у шири („Службени лист СФРЈ”, бр. 70/89 и 74/90), Метролошко упутство за преглед ручних и Abbe рефрактометара („Гласник СЗМДМ”, број 4/98) и Метролошко упутство за преглед аутоматских рефрактометара којима се мери масени садржај шећера у шири („Гласник СЗМДМ”, број 4/98).
Члан 15.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. септембра 2015. године.
Број 110-00-125/2015-07
У Београду, 9. јула 2015. године
Министар, 
Жељко Сертић, с.р.
ПРИЛОГ 1
ЗАХТЕВИ
1. Метролошки захтеви
1.1 Мерни опсег
Мерни опсег рефрактометра je:
– за индекс преламања: од 1,30000 до 1,71000 на таласној дужини λ ═ 589,3 nm на утврђеној референтној температури; 
– за масени садржај шећера у растворима: од 0,0% до најмање 85%.
Однос између масеног садржаја шећера, WB, израженог као % (0% < WB < 85%) и индекса преламања у ваздуху овог раствора nv, на температури 20 oС и таласној дужини од 589 nm дата је следећом једначином:
nv ═ A0 + A1 x WB + A2 WB2 + A3 x WB3 +A4 x WB4 + A5 x WB5 
где су:
А0 ═ + 1,3333488
А1 ═ + 1,428372 х 10-3
А2 ═ + 5,440473 х 10-6
А3 ═ + 1,306219 х 10-8
А4 ═ + 1,203625 х 10-10
А5 ═ - 8,97784 х 10-13.
Индекс преламања у функцији масеног садржаја сахарозе даје однос између масеног садржаја и индекса преламања у ваздуху израчунат за вредност успостављену по B.Edllen-u индекса преламања за ваздух под референтним условима na ═ 1,00027191 и примењујући формулу
n ═ nv/na 
Концентрација шећера c у грожђаном соку добија се у функцији индекса преламања n шире преко следећег емпиријског односа:
c ═ 6844 (n-1,3358)
за n мање или једнако 1,3706 и
c ═ 6712 (n -1,3351)
за n веће од 1,3706. Концентрација је овде изражена у g·L-1.
Када се као референтни раствор користи шира, помоћу еталонског рефрактометра тачно се одређује индекс преламања или масени садржај шећера. 
Пре употребе референтни раствор – ширу треба профилтрирати како би се смањила грешка услед нехомогености раствора. Однос између индекса преламања и различитих величина на референтним условима и за масени садржај шећера у шири за проширени опсег од 10% до 30% , као и однос према неким другим величинама дат је у Табели 3 овог прилога.
Мерни опсег рефрактометра за одређену величину мора обухватати одговарајуће вредности дате у Табели 1 овог прилога, а може бити и шири, тако да обухвата вредности мање од најмање, односно веће од највеће вредности дате у Табели 1 овог прилога.
Вредности проширене за шири мерни опсег као и однос према неким другим величинама дат је у Табели 2 овог прилога.













1.2 Вредност подељка скале
Вредност подељка на скали рефрактометра износи 2 х 10-4, 5 х 10-4 или 1 х 10-3 за индекс преламања, односно 0,1%, 0,2% или 0,5 % за масени садржај шећера, за ручне и Abbe рефрактометре.
Код аутоматских рефрактометара зависно од мерене величине вредност подељка скале износи најмање:
1) 2·10-4 или 2·10-5 за индекс преламања;
2) 0,01% или 0,02% за масени садржај шећера;
3) 1 g/L или 2 g/L за концентрацију шећера.
1.3 НДГ
НДГ рефрактометра при првом и ванредно оверавању после поправке, износи ± 1 подељак скале у односу на показивање еталонског рефрактометра.
При редовном оверавању, НДГ износи ± 1,5 подељак у односу на показивање еталонског рефрактометра.
НДГ при првом и ванредном оверавању износи ± 2 подељка скале, у случају коришћења шире као референтног раствора.
НДГ при редовном оверавању износи ± 2,5 подељка скале, у случају коришћења шире као референтног раствора. 
1.4 Скале рефрактометра
У видном пољу рефрактометра могу да буду највише две скале међусобно размакнуте или одвојене непрекидном линијом раздвајања. Скале могу бити градуисане у јединицама:
– индекса преламања или
– масеног садржаја шећера.
На скали са масеним садржајем шећера налази се на јасан и видљив начин нанета ознака %.
1.5 Нула скале код рефрактометара
Мерни опсег има за полазну тачку „нулу” скале која одговара вредности за дестиловану воду.
Рефрактометри могу бити снабдевени уређајем за подешавање нуле, при чему је подешавање једноставно и континуално без обзира на тип показног уређаја. Прилаз командама за подешавање нуле је заштићен. Рефрактометри који нису опремљени уређајем за подешавање нуле конструисани су тако да резултат који одговара изабраној контролној вредности одступа од те вредности највише за ± једну четвртину подељка. Такви рефрактометри опремљени су уређајем за самоконтролу контролне вредности.
Горња границa мерног опсега дефинисана је од стране произвођача.
Аутоматски рефрактометар показује када је прекорачена горња граница мерног опсега.
1.5.1 Помак нуле
Одступање нуле рефрактометра, при нормалним условима употребе (које прописује произвођач) у току четири сата од укључивања није веће од пола подељка.
1.6 Минимални захтеви за називне услове употребе
Рефрактометар је пројектован и произведен тако да његове грешке не прелазе НДГ дате у пододељку 1.3 овог прилога под следећим називним условима употребе:




a


Температура околине


најнижа


+ 10 оС




највиша


+ 30 оС




б


Напон


± 10% називног напона, за аутоматске рефрактометре




в


Фреквенција


± 2% називне фреквенције, за аутоматске рефрактометре 




Одредбе овог пододељка примењују се посебно на сваки утицајни фактор и при сваком одређивању грешке.
1.6.1 Радна температура
Радна температура може да буде у границама од 10 оС до 30 оС. Abbe рефрактометри се повезују на циркулациони термостат да би се обезбедило термостатирање мерне призме и узорка. У случају да се температура мерења разликује од референтне температуре, урачунава се температурска корекција.
Температура је изражена у степенима Целзијуса (оС). Термометар има мерни опсег од 5 оС до 40 оС и има вредност подељка 1 оС или 2 оС или бољу у случају ручног рефрактометра, односно 0,5 оС или 1 оС или бољу у случају Abbe рефрактометра.
 Аутоматски рефрактометар има уређај за аутоматску температурну компензацију који сигнализира када радна температура пређе опсег компензације. 
2. Технички захтеви
2.1 Конструкција рефрактометра 
Рефрактометри су произведени од материјала који обезбеђују одговарајућу чврстину и стабилност током употребе. Делови који су у току мерења у контакту са узорком израђени су од материјала отпорног на састојке узорка. Окулар и скала су заштићени од влаге. Оптичке компоненте рефрактометра израђене су од материјала који имају одговарајућу транспарентност, хомогеност и чврстину тако да током дужег времена употребе обезбеђују потребну тачност мерења.
2.1.1 Оптички делови
Окулар има могућност постепеног подешавања у опсегу најмање +2 диоптрије до -5 диоптрија. Одговарајући оптички делови обезбеђују јасну граничну линију и добар контраст измећу светлог и тамног поља, као и добру видљивост скале са свим подељцима, натписима и ознакама. Када се гранична линија појављује преко скале, она је паралелна са подељцима скале. Када се као репер користе укрштене линије (Abbe рефрактометар), оне су распоређене тако да гранична линија, постављена у тачку њиховог пресека, представља њихову симетралу.
2.1.2 Оптичка призма и узорак
Призма и течни узорак се осветљавају дневном светлошћу или помоћу система за осветљење који користу одговарајући извор светлости.
2.2 Показни уређај рефрактометра 
Показни уређај рефрактометра може бити аналогни или дигитални. Аналогни показни уређај обухвата скалу снабдевену иглом или показивачем са континуалним или дисконтинуалним померањем. Дужина подељка скале износи најмање 1 cm. Дебљина црта поделе треба да буде приближно једнака дебљини игле или показивача, а највише једнака четвртини дужине подељка. Део игле или показивача који прекрива скалу је једнак најмање трећини црте поделе. Сваки десети подељак скале је означен бројем, а сваки пети подељак се разликује од осталих.
Ако је показни уређај дигиталан, цифре које формирају резултат су јасно видљиве.
2.3 Уређај за штампање
Рефрактометар може бити снабдевен штампачем за штампање резултата мерења. Ако је рефрактометар са дигиталним показним уређајем, одштампани резултат мерења представља поновљено показивање инструмента (најмање пет мерења). Када је рефрактометар снабдевен аналогним показним уређајем, одштампана вредност је измерена вредност заокружена на најближу половину подељка. 
Штампање резултата мерења онемогућено је пре завршетка мерења. На одштампаном резултату мерења налазе се време, датум и вредност мерене величине.
ПРИЛОГ 2
УТВРЂИВАЊЕ ИСПУЊЕНОСТИ ЗАХТЕВА
1. Практична упутства
У циљу минимизирања грешке мерења, произвођач рефрактометра или подносилац захтева за испитивање типа пре почетка испитивања може подесити узорак који се подноси за испитивање типа мерила. Након почетка испитивања типа рефрактометра па до завршетка испитивања, не врше се подешавања мерила. 
2. Метролошка контрола 
2.1 Узорци рефрактометра поднети за испитивања типа
Произвођач, за потребе испитивања типа, обезбеђује најмање један рефрактометар са упутством за употребу и пратећом опремом прописаном у члану 7. овог правилника.
2.2 Техничка документација
Техничка документација која се доставља за потребе испитивања типа рефрактометра нарочито садржи:
1) опис општег принципа мерења рефрактометра;
2) листу најважнијих саставних делова рефрактометра, нарочито електронских и других битних компонената, са њиховим најзначајнијим карактеристикама;
3) технички цртеж рефрактометра;
4) електричне, односно електронске шеме за аутоматске рефрактометре;
5) план обезбеђења метролошких параметара рефрактометра којe се постиже жигосањем за аутоматске рефрактометре;
6) изглед показног уређаја за аутоматске рефрактометре;
7) опште информације о софтверу за рефрактометре;
8) податке и друге информације које указују да перформансе рефрактометра испуњавају захтеве овог правилника.
Приликом испитивања типа рефрактометра упутство за употребу рефрактометра се прегледа у погледу његове потпуности и јасноће описа поступка мерења.
3. Преглед и испитивања
Под прегледом и испитивањем рефрактометра подразумевају се визуелни преглед и испитивања метролошких карактеристика.
3.1 Визуелни преглед
Приликом испитивања типа, рефрактометар се визуелно прегледа према спецификацијама произвођача како би се утврдило да су испуњени захтеви из одељка 2. Прилога 1 овог правилника. Приликом визуелног прегледа, прегледа се и пратећа документација, у односу на:
1) мерне јединице и број приказаних децималних места;
2) мерни опсег;
3) вредност најмањег подељка;
4) начин приказивања резултата мерења;
5) уређаје за подешавање;
6) заштиту од злоупотребе;
7) заштиту од спољашњих утицаја;
8) софтвер за аутоматске рефрактометре;
9) штампач (уколико је применљиво за аутоматске рефрактометре);
10) чување резултата мерења за аутоматске рефрактометре;
11) пренос података за аутоматске рефрактометре;
12) натписе и ознаке;
13) упутства за употребу; 
14) жигосање;
15) погодност за испитивање.
3.2 Процедуре испитивања метролошких карактеристика
Овим прилогом је одређен програм испитивања перформанси намењен да обезбеди да рефрактометри функционишу на предвиђени начин у дефинисаном окружењу и под одређеним условима. Свако испитивање приказује, где је то погодно, референтне услове под којима се одређује сопствена грешка.
Када се процењује ефекат једне утицајне величине или сметње, све остале утицајне величине и сметње одржавају се релативно константним, на вредностима блиским референтним условима.
Током испитивања рефрактометар је стабилно подешен у складу са спецификацијама произвођача. Уколико произвођач није препоручио време загревања код аутоматских рефрактометара, претпоставља се да су резултати тачни одмах након укључења уређаја.
При испитивању показивач рефрактометара се, уколико је то могуће, подешава на резолуцију дефинисану у пододељку 1.2 Прилога 1 овог правилника.
При испитивању типа рефрактометра користе се реферетни материјали – свеже припремљени референтни раствори сахарозе или шире.
Референтни услови за етилометре су:
Температура околине (Тref) : 23 oC ± 5 oC
Током сваког испитивања при референтним условима, температура не варира за више од 5 oC у наведеним границама мерног опсега. Напон и фреквенција напајања, уколико је применљиво, одржавају се на називним вредностима.
3.3 Грешке под називним условима употребе
Тип рефрактометра испуњава захтеве наведене у Прилогу 1 овог правилника уколико прође испитивања потврђујући да грешка рефрактометра не прелази НДГ првог оверавања дефинисану у пододељку 1.3 Прилога 1 овог правилника, под референтним условима датим у тачки 3.2 овог прилога.
Услови који се морају остварити током испитивања су константно електрично напајање у периоду дужем од времена загревања аутоматског рефрактометра након укључивања, и одржавање аутоматског рефрактометра укљученог током испитивања.
За време испитивања узорак рефрактометра за испитивање типа се не подешава.
Информације које се записују за време вршења испитивања су:
1) датум и време;
2) температура;
3) вредности мерене величине;
4) показивање мерила;
5) грешке.
3.3.1 Испитивање тачности 
Сагласност са захтевима из Прилога 1. овог правилника за НДГ утврђује се најмање за нулу рефрактометра и у пет тачака са називним вредностима у мерном опсегу рефрактометра приликом испитивања типа.
Приликом оверавања рефрактометра користе се свеже припремљени референтни раствори – водени раствори шећера или шире дефинисани у члану 12. овог правилника. 
Приликом оверавања рефрактометра врши се најмање десет поновљених мерења са сваком масеном концентрацијом испитног воденог раствора шећера или шире. За сваку концентрацију испитног воденог раствора шећера или шире, сваки од десет резултата мерења има мању вредност од НДГ дефинисане у пододељку 1.3 Прилога 1 овог правилника.