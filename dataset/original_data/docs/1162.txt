На основу члана 22. став 2. Закона о транспорту опасног терета („Службени гласник РС”, број 88/10),
Mинистар грађевинарства, саобраћаја и инфраструктуре доноси 
 
ПРАВИЛНИК
о програму, начину и висини трошкова полагања испита за издавање Сертификата о стручној оспособљености за саветника за безбедност у транспорту опасног терета
"Службени гласник РС", број 57 од 29. јуна 
				2015.
 
Члан 1.
Овим правилником прописује се програм, начин и висина трошкова полагања испита за издавање Сертификата о стручној оспособљености за саветника за безбедност у транспорту опасног терета (у даљем тексту: Сертификат за саветника), као и програм, начин и висина трошкова полагања испита за продужење рока важења Сертификата за саветника. 
Члан 2.
Програм полагања испита за издавање Сертификата за саветника и програм полагања испита за продужење рока важења Сертификата за саветника обухватa:
1) Закон о транспорту опасног терета („Службени гласник РС”, број 88/10);
2) потврђене међународне споразуме, и то:
(1) 
				Европски споразум о међународном друмском транспорту опасног терета („Службени гласник РС – Међународни уговори”, број 2/10, у даљем тексту: ADR);
(2) Додатак Ц Конвенције о међународним превозима железницом (COTIF) – Правилник за међународни железнички транспорт опасне робе („Службени гласник РС – Међународни уговори”, број 2/13, у даљем тексту: RID);
(3) 
				Европски споразум о међународном транспорту опасног терета унутрашњим пловним путевима („Службени гласник РС – Међународни уговори”, број 3/10, у даљем тексту: ADN).
Члан 3. 
Испитом за издавање Сертификата за саветника (у даљем тексту: испит) проверава се стручна оспособљеност кандидата за саветника за безбедност у транспорту опасног терета (у даљем тексту: кандидат).
Члан 4. 
Испит се полаже пред Комисијом коју образује Управа за транспорт опасног терета (у даљем тексту: Управа), у складу са законом.
Комисију чине председник, три члана и секретар.
Чланови комисије могу имати заменике.
Члан 5.
Пријаву за полагање испита подноси послодавац код кога је кандидат запослен, привредно друштво код кога се кандидат стручно оспособљавао за саветника или кандидат лично.
Уз пријаву за полагање испита подноси се: 
1) диплома о степену стручне спреме (оверена фотокопија);
2) доказ о радном искуству на пословима у вези транспорта опасног терета у трајању од једне године за кандидата са стеченим високим образовањем, односно пет година за кандидата са стеченим средњим образовањем;
3) потврда о стручној оспособљености за саветника коју издаје привредно друштво код кога се кандидат стручно оспособљавао, која важи најдуже годину дана од дана издавања;
4) фотокопија личне карте;
5) доказ о уплати трошкова полагања испита. 
Пријава за полагање испита подноси се у складу са обавештењем објављеним на интернет страници Управе. 
Члан 6.
Управа, у јануару текуће године, објављује датуме за најмање три испитна рока за ту годину.
Испитни рок може се организовати, и мимо утврђених рокова за најмање петнаест кандидата, највише три пута годишње.
Временски интервал између два узастопна испитна рока не може бити краћи од месец дана.
Члан 7.
Испит се одржава у Београду, у седишту Управе.
Испит се може одржати и на другој локацији за најмање петнаест кандидата, ако постоје одговарајући технички услови, што утврђује Комисија.
Члан 8.
Испит се полаже писмено.
Испит траје три сата, ако се полаже један вид саобраћаја.
Ако се полажу два вида саобраћаја, испит траје четири сата.
Ако се полажу сва три вида саобраћаја, испит траје пет сати.
Испит се може полагати и за поједине области, сходно пододељку 1.8.3.13 ADR/RID/ADN и тада испит траје три сата.
На испиту је дозвољено коришћење потврђених међународних споразума ADR/RID/ADN и Закона о транспорту опасног терета, као и подзаконских прописа донетих на основу тог закона који су усаглашени са међународним прописима.
Члан 9.
Испит се састоји од питања из општег дела, посебног дела за вид саобраћаја и студије случаја.
Општи део је заједнички за сва три вида саобраћаја и чини га најмање 20 питања која се вреднују са укупно 45 бодова.
Посебан део за ADR/RID/ADN чини најмање пет питања која се вреднују са укупно 15 бодова.
Студија случаја за ADR/RID/ADN вреднује се са укупно 40 бодова.
Ако се сходно пододељку 1.8.3.13 ADR/RID/ADN испит полаже само за поједине области, испит чини најмање 20 питања која се вреднују са укупно 60 бодова и студија случаја која се вреднује са укупно 40 бодова.
Члан 10.
Ако кандидат поседује важећи Сертификат за саветника, може полагати испит за продужење рока важења Сертификата за саветника. 
Рок важења Сертификата за саветника продужава се за пет година, ако је ималац Сертификата за саветника у години његовог истека, а пре датума истицања, положио испит за продужење рока важења Сертификата за саветника.
Рок важења Сертификата за саветника из става 2. овог члана почиње да тече од датума истека рока важења претходног Сертификата за саветника.
Испит за продужење рока важења Сертификата за саветника састоји се од питања из општег дела, посебног дела за вид саобраћаја и студије случаја.
Општи део је заједнички за сва три вида саобраћаја и чини га најмање 15 питања која се вреднују са укупно 45 бодова.
Посебан део за ADR/RID/ADN чини најмање пет питања која се вреднују са укупно 15 бодова.
Студија случаја за ADR/RID/ADN се вреднује са укупно 40 бодова.
Члан 11.
Свако испитно питање вреднује се са једним или више бодова.
Комисија утврђује списак испитних питања и начин бодовања.
Успех кандидата на испиту оцењује се оценом „положио” или „није положио”. 
Кандидат је „положио” испит ако има најмање 70% освојених бодова по виду саобраћаја. 
Број бодова освојен на општем делу испита рачуна се у збиру са посебним делом и студијом случаја за сваки вид саобраћаја.
Члан 12.
Кандидату који је положио испит издаје се Сертификат за саветника. 
Сертификат за саветника важи пет година за све видове саобраћаја за које је положен испит, од датума када је положен испит за први вид саобраћаја. 
Ако кандидат који поседује Сертификат за саветника накнадно положи испит за други вид саобраћаја, издаје му се нови сертификат за саветника у којем се наводи сваки вид саобраћаја који је кандидат положио.
Претходни Сертификат за саветника враћа се Управи и поништава се.
Члан 13.
Кандидат, који није положио испит у целини полаже поправни испит.
На поправном испиту кандидат полаже део испита који се односи на вид саобраћаја који није положио, ако је имао испит за више видова саобраћаја.
Кандидату који је положио општи део испита, тај део испита се признаје приликом полагања поправног испита за други вид саобраћаја. 
Положени општи део испита важи годину дана од дана када је кандидат положио испит за најмање један вид саобраћаја.
Пријава за полагање поправног испита подноси се Управи без уплате трошкова полагања испита са назнаком: „поправни испит за саветника за безбедност у транспорту опасног терета”.
Ако је између испита и поправног испита истекао рок важења потврде о стручној оспособљености за саветника, подноси се нова потврда.
У пријави се наводи вид саобраћаја за који кандидат полаже поправни испит (ADR, RID или ADN, односно комбинацију поправног испита).
Члан 14.
Ако кандидат пријави полагање испита, а неоправдано не приступи полагању испита (односно поправног испита) или одустане од започетог полагања, сматраће се да је изашао на испит и да није положио испит.
Кандидат који није положио испит, полаже поправни испит у наредном испитном року, а најдуже до истека рока важења потврде о стручној оспособљености кандидата.
Члан 15.
Пре почетка испита, кандидат на првој страни, која чини део записника, уноси следеће податке: своје име и презиме, потпис, занимање, вид саобраћаја за који полаже испит ADR/RID/ADN, односно назив појединих области испита према 1.8.3.13 ADR/RID/ADN, назив послодавца ако је кандидат запослен, број телефона и адресу електронске поште ако их кандидат поседује, место и датум одржавања испита.
Записник о испиту води комисија. 
Поред података, из става 1. овог члана записник садржи и: име и презиме председника, чланова и секретара комисије и њихове потписе, постављена питања, начин бодовања испитних питања и постигнут успех према сваком виду саобраћаја.
Записник потписују председник, чланови и секретар комисије.
Члан 16.
Након сваког испита, Управа у року од седам дана на својој интернет страници објављује списак питања са испита и резултате успеха кандидата.
Управа води јединствени списак испитних питања који је састављен од питања са свих претходно одржаних испита.
Члан 17.
Висина трошкова полагања испита за издавање Сертификата за саветника износи 15.000 динара.
Висина трошкова полагања испита за продужење рока важења Сертификата за саветника износи 10.000 динара.
Трошкови из ст. 1. и 2. овог члана уплаћују се на рачун буџета Републике Србије.
Трошкове полагања испита из ст. 1. и 2. овог члана сноси кандидат или послодавац код кога је кандидат запослен.
Члан 18.
Даном ступања на снагу овог правилника престаје да важи Правилник о програму, начину и висини трошкова полагања испита за издавање Сертификата о стручној оспособљености за саветника за безбедност у транспорту опасног терета („Службени гласник РС”, број 44/13).
Члан 19.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 119-01-00056/2015-01
У Београду, 19. јуна 2015. године
Министар,
проф. др Зорана Михајловић, с.р.