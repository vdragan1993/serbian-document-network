На основу члана 2. став 3. и члана 4. став 2. Закона о отпису
камате на доспеле обавезе по основу одређених пореза и доприноса за обавезно
социјално осигурање („Службени гласник РС", број 102/08), 

Министар финансија доноси 

 

ПРАВИЛНИК 

о садржини и
обрасцу захтева за отпис камате на доспеле обавезе по основу одређених пореза и
доприноса за обавезно социјално осигурање и о начину и поступку за остваривање
права на отпис камате 

"Службени
гласник РС", број 109 од 28. новембра 2008. 

 

Члан 1.

Овим правилником уређују се садржина и образац захтева за отпис
камате на доспеле обавезе по основу одређених пореза и доприноса за обавезно
социјално осигурање, као и начин и поступак за остваривање права на отпис
камате, у складу са Законом о отпису камате на доспеле обавезе по основу
одређених пореза и доприноса за обавезно социјално осигурање („Службени гласник
РС”, број 102/08 – у даљем тексту: Закон). 

 

Члан 2.

Право на отпис камате, у складу са Законом, остварује се на основу
захтева за отпис камате (у даљем тексту: захтев), који се подноси у прописаном року, са
документацијом из које произлази да су испуњени услови за отпис камате. 

Захтев се подноси на Обрасцу ЗОК – Захтев за отпис камате на
доспеле обавезе по основу одређених пореза и доприноса за обавезно социјално
осигурање, који је одштампан уз овај правилник и чини његов саставни део. 

Захтев се подноси, непосредно или путем поште, Министарству
финансија – Пореској управи – надлежној организационој јединици код које се
подносилац захтева задужује обавезама за које захтева отпис камате. 

 

Члан 3.

Образац ЗОК садржи податке о: подносиоцу захтева, о врсти јавног
прихода по основу којег се захтева отпис камате (члан 1. Закона), о износу
уплаћеног дуга у складу са чланом 2. став 6. Закона, као и о доказима о уплати
дуга који се прилажу уз захтев. 

 

Члан 4.

Надлежна организациона јединица Пореске управе, након извршене
провере испуњености услова за остваривање права на отпис камате, решењем
одлучује о захтеву. 

 

Члан 5.

Овај правилник ступа на снагу наредног дана од дана објављивања у „Службеном гласнику Републике
Србије”. 

 

Број 110-00-00383/2008-04 

У Београду, 20. новембра
2008. године 

Министар, 

др Диана Драгутиновић,
с.р. 
 

Захтев за 
	отпис камате на доспеле обавезе по основу одређених пореза и доприноса за 
	обавезно социјално осигурање