На основу члана 42. Закона о заштити ваздуха („Службени гласник РС”, бр. 36/09 и 10/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о граничним вредностима емисија загађујућих материја у ваздух из постројења за сагоревање
"Службени гласник РС", број 6 од 28. јануара 
				2016.
 
I. УВОДНЕ ОДРЕДБЕ
Предмет уређивања
Члан 1.
Овом уредбом прописују се:
1) граничне вредности емисије загађујућих материја у ваздух из постројења за сагоревање;
2) начин и рокови за достављање података;
3) поступак одређивања укупне годишње емисије из постројења за сагоревање.
Члан 2. 
Одредбе ове уредбе примењују се на постројења за сагоревање, која могу бити велика постројења за сагоревање, средња постројења за сагоревање и мала постројења за сагоревање.
Емисија загађујућих материја у ваздух из постројења за сагоревање утврђује се мерењем и/или израчунавањем емисионих параметара на основу резултата мерења. 
Мерење емисије загађујућих материја врши се мерним уређајима, на мерним местима, применом прописаних метода мерења у складу са одредбама прописа којим се уређују мерењa емисија загађујућих материја у ваздух из стационарних извора загађивања.
Значење израза
Члан 3. 
Поједини изрази употребљени у овој уредби имају следеће значење:
1) емисија је испуштање загађујућих материја из постројења за сагоревање у ваздух; 
2) отпадни гасови јесу гасови испуштени у ваздух који садрже загађујуће материје у чврстом, течном или гасовитом стању. Запремински проток отпадног гаса изражава се у m3/h при нормалним условима (температури 273,15 К и на притиску 101,3 kPa), у сувом гасу (након корекције на садржај водене паре од 0%, у даљем тексту: нормални m3/h);
3) гранична вредност емисије (ГВЕ) је највећa дозвољена количина загађујуће материје садржана у отпадним гасовима која може бити емитована у ваздух из постројења за сагоревање у одређеном периоду. Изражава се као маса загађујуће материје (масена концентрација) која се налази у 1 m3 сувог отпадног гаса, при нормалним условима (температури 273,15 К и на притиску 101,3 kPa) изражена у mg/нормални m3, под условом да је запремински удео кисеоника у отпадном гасу код великих постројења 3% у случају течних и гасовитих горива, 6% у случају чврстих горива и 15% у случају гасних турбина, а у случају средњих постројења и малих постројења запремински удео кисеоника у отпадном гасу је прописан у Прилогу 2 – Граничне вредности емисија за средња постројења за сагоревање и Прилогу 3 – Граничне вредности емисија за мала постројења за сагоревање, који су одштампани уз ову уредбу и чине њен саставни део;
4) степен одсумпоравања је однос количине сумпора која се не емитује у ваздух из постројења за сагоревање у одређеном периоду и количине сумпора садржаног у гориву, која је унета у постројење за сагоревање и којa је коришћенa у истом посматраном периоду;
5) гориво је чврсти, течни или гасовити материјал који се користи за сагоревање, искључујући отпад у складу са законом којим се уређује управљање отпадом;
6) постројење за сагоревање је технички систем у коме се гориво оксидује у циљу коришћења на тај начин произведене топлоте. Под постројењем за сагоревање, у смислу ове уредбе, подразумевају се само постројења за сагоревање која се користе за производњу енергије изузев оних која директно користе продукте сагоревања у производним процесима. 
Под постројењем за сагоревање у смислу ове уредбе не подразумевају се следећа постројења: 
1) постројења у којима се продукти сагоревања користе за директно грејање, сушење или неки други начин обраде предмета или материјала (на пример пећи за поновно загревање или пећи за термичку обраду);
2) постројења за накнадно сагоревање, односно било који технички уређај намењен за пречишћавање отпадних гасова сагоревањем, који не ради као посебно постројење за сагоревање;
3) постројења за регенерацију катализатора из процеса каталитичког крекинга;
4) постројења за конверзију водоник сулфида у сумпор;
5) реакторе који се користе у хемијској индустрији;
6) батерије коксних пећи;
7) каупере;
8) било који технички уређај који служи за погон возила, брода или авиона;
9) гасне турбине које поседују употребну дозволу издату на дан или после 1. јула 1992. године, а пре 1. јануара 2018. године, а у недостатку употребне дозволе грађевинску дозволу или које су пуштене у рад на дан или после 1. јула 1992. године, а пре 1. јануара 2018. године, без обзира на чл. 12. и 13. и Прилог 4. под A) – Утврђивање укупних годишњих емисија из постојећих великих постројења за сагоревање, који је одштампан уз ову уредбу и чини њен саставни део и одредбе прописа којим се уређују мерења емисија загађујућих материја у ваздух из стационарних извора загађивања.
Када су два или више одвојених нових великих, средњих и малих постројења изграђена на начин да би се по мишљењу надлежног органа, узимајући у обзир техничке и економске факторе, њихови отпадни гасови могли испуштати кроз заједнички димњак, таква постројења се сматрају једним постројењем за сагоревање.
Када су два или више одвојених старих и постојећих великих, средњих и малих постројења изграђена на начин да се њихови отпадни гасови испуштају кроз заједнички димњак, таква постројења се сматрају једним постројењем за сагоревање.
У смислу израчунавања укупне топлотне снаге великог постројења за сагоревање, не разматрају се појединачна постројења топлотне снаге мање од 15 MWth. 
У смислу израчунавања укупне топлотне снаге средњег и малог постројења за сагоревање, узимају се у обзир појединачна постројења свих топлотних снага.
7) постројење које користи више врста горива је постројење за сагоревање које може истовремено или алтернативно да користи два или више врста горива;
8) старо велико постројење за сагоревање је постројење за сагоревање које поседује употребну дозволу издату пре 1. јула 1992. године, а у недостатку употребне дозволе грађевинску дозволу или које је пуштено у рад пре 1. јула 1992. године;
9) постојеће велико постројење за сагоревање је постројење за сагоревање које поседује употребну дозволу издату на дан или после 1. јула 1992. године, а пре 1. јануара 2018. године, а у недостаку употребне дозволе грађевинску дозволу или које је пуштено у рад на дан или после 1. јула 1992. године, а пре 1. јануара 2018. године;
10) ново велико постројење за сагоревање је постројење за сагоревање које поседује употребну дозволу на дан или после 1. јануара 2018. године, а у недостатку употребне дозволе грађевинску дозволу или које је пуштено у рад на дан или после 1. јануара 2018. године; 
11) постојеће средње постројење је постројење за сагоревање које поседује употребну дозволу издату пре дана ступања на снагу ове уредбе, а у недостатку употребне дозволе грађевинску дозволу или које је пуштено у рад пре дана ступања на снагу ове уредбе;
12) ново средње постројење је постројење за сагоревање које поседује употребну дозволу издату после дана ступања на снагу ове уредбе, а у недостатку употребне дозволе грађевинску дозволу или које је пуштено у рад после дана ступања на снагу ове уредбе;
13) постојеће мало постројење је постројење за сагоревање које поседује употребну дозволу издату пре дана ступања на снагу ове уредбе, а у недостатку употребне дозволе грађевинску дозволу или које је пуштено у рад пре дана ступања на снагу ове уредбе;
14) ново мало постројење је постројење за сагоревање које поседује употребну дозволу издату после дана ступања на снагу ове уредбе, а у недостатку употребне дозволе грађевинску дозволу или које је пуштено у рад после дана ступања на снагу ове уредбе;
15) одређујуће гориво је гориво које, међу свим горивима која су коришћена у постројењима за сагоревање која користе више врста горива и која користе остатке из процеса дестилације или процеса прераде сирове нафте за сопствену потрошњу, самостално или у смеши са другим горивима, има највећу граничну вредност емисије из Прилога 1. ове уредбе или у случају кад неколико горива има исту граничну вредност емисије, гориво које има највећу топлотну снагу међу тим горивима;
16) биомаса представља производе који се у целини или делимично састоје од биљне материје из пољопривреде или шумарства, који се могу користити као гориво у циљу добијања енергије, као и следеће врсте отпада које се користе као гориво:
(1) биљни отпад из пољопривреде и шумарства;
(2) биљни отпад из прехрамбене индустрије, ако се користи добијена топлота;
(3) влакнасти биљни отпад из производње целулозе и папира из целулозе, ако се врши ко-инсинерација на месту производње и ако се користи добијена топлота;
(4) отпад од плуте;
(5) дрвни отпад, осим дрвног отпада који може да садржи халогенована органска једињења или тешке метале који настају употребом производа за заштиту дрвета или премаза, као и дрвни отпад који потиче од обраде плочастих материјала, грађевинског отпада или отпада насталог рушењем;
17) гасна турбина је ротациона машина која претвара топлотну енергију у механички рад, састављена углавном од компресора, топлотног уређаја у којем се гориво оксидује у циљу грејања радног флуида и турбине;
18) димњак представља грађевинску структуру кроз коју, непосредно пре испуштања у ваздух, пролазе отпадни гасови, у једном или у више раздвојених токова, тј. димоводних цеви;
19) гасни мотор је мотор са унутрашњим сагоревањем који ради према Oтo циклусу и за паљење користи искру (варницу) или, у случају мотора на двојно гориво, компресију;
20) радни часови представљају време, изражено у часовима, током којег постројење за сагоревање, у целини или један његов део, ради и испушта загађујуће материје у ваздух, осим периода покретања и заустављања постројења; 
21) покретање и заустављање постројења је поступак којим се постројење за сагоревање доводи у стање рада или мировања; 
22) топлотна снага постројења за сагоревање (изражена у јединици MWth) је максимална количина топлотне енергије сагорелог горива у јединици времена одређена према доњој топлотној моћи горива, на температури 0 °С (273,15 K) и притиску 101,3 kPa;
23) димни број је степен затамњења површине филтер папира који изазивају отпадни гасови. Димни број изражава се помоћу скале од десет поља (од 0 до 9) различитог интензитета затамњења (Бахарахова скала) при чему се одређује ком степену са скале је затамњење најближе;
24) затамњење димних гасова је степен скале од шест поља различите црнине (Рингелманова скала), од 0 до 5, при чему је сваки следећи степен 20% црњи од претходног. Помоћу скале визуелно се оцењује затамњење димних гасова из постројења на чврста горива;
25) емисиони параметри су масена концентрација, масени проток и емисиони фактор:
(1) масена концентрација (изражена у јединици mg/нормални m3) је маса емитованих загађујућих материја у односу на јединицу запремине у сувом отпадном гасу на температури 0 °С (273,15 K) и притиску 101,3 kPa под прописаним запреминским уделом кисеоника у отпадном гасу;
(2) масени проток (изражен у јединици kg/h) је маса загађујућих материја испуштена у ваздух у јединици времена;
(3) емисиони фактор (изражен у јединици kg/t или у јединици kg/MWh) је маса испуштених загађујућих материја у односу на масу произведеног продукта или јединицу произведене енергије, тј. маса емитоване загађујуће материје по јединици делатности (исказане количином производа, износом (вредношћу) произведене енергије, количином потрошеног енергента или сировине или величином обављеног посла);
26) течна горива нафтног порекла прописана овом уредбом су течна горива дефинисана у складу са прописом којим се уређују технички и други захтеви које морају да испуњавају течна горива нафтног порекла која се користе као енергетска горива која се стављају у промет на тржиште Републике Србије;
27) надлежни орган је орган одговоран за спровођење обавеза у оквиру овлашћења утврђених овом уредбом, и то: министарство надлежно за послове заштите животне средине, орган надлежан за послове заштите животне средине аутономне покрајине или јединице локалне самоуправе у складу са Законом о заштити ваздуха (у даљем тексту: надлежни орган).
Члан 4.
Велика постројења за сагоревање су постројења чија је улазна инсталисана топлотна снага једнака 50 MWth или већа (у даљем тексту: велика постројења), независно од врсте горива која се користе (чврста, течна или гасовита).
Постројења за сагоревање топлотне снаге мање од 50 МWth, према врсти горива која користе и улазној инсталисаној топлотној снази, деле се на мала постројења за сагоревање и средња постројења за сагоревање.
Мала постројења за сагоревање (у даљем тексту: мала постројења), су она постројења која производе топлотну енергију за загревање домаћинстава и грејање санитарне воде за домаћинства и чија је топлотна снага мања од:
1) 1 MWth при коришћењу чврстог горива из става 5. тачка 1) овог члана; 
2) 5 MWth при коришћењу течног горива из става 5. тачка 2) овог члана;
3) 10 МWth при коришћењу гасовитог горива из става 5. тачка 3) овог члана.
Под малим постројењима за сагоревање подразумевају се и:
1) постројења која користе чврсто гориво за комбиновану производњу топлотне и електричне енергије, при чему се тако добијена топлота користи за обављање технолошких процеса, посредно сушење или друге поступке прераде предмета или материјала, под условом да је њихова топлотна снага мања од 1 MWth;
2) постројења која користе течно или гасовито гориво за комбиновану производњу топлотне и електричне енергије, при чему се тако добијена топлота користи за грејање домаћинстава и пословног простора, грејање санитарне воде за домаћинства и пословни простор, под условом да њихова топлотна снага не прелази вредности из става 3. овог члана.
У малим постројењима за сагоревање користе се следећа наведена горива, и то:
1) чврста горива: дрво и дрвни отпад настао при механичком третману дрвета ако је садржај влаге у дрвету у односу на масу влажног дрвета мањи од 20%, осим ако се употребљава у постројењима којa су наведенa од стране произвођача као погодна за примену горива са већим садржајем влаге; брикети и пелети oд дрвета; угаљ, кокс и брикети од угља са садржајем сумпора мањим од 1% масе горива;
2) течна горива: гасно уље екстра лако EVRO EL, у складу са прописом којим се уређују технички и други захтеви које морају да испуњавају течна горива нафтног порекла која се користе као енергетска горива која се стављају у промет на тржиште Републике Србије, које је намењено за употребу као гориво за грејање, као и друге врсте течних горива: метанол, етанол, сирова биљна уља, метилестар из биљних уља, уколико емисија није већа од граничне вредности емисије прописане за мала постројења при потрошњи гасног уља екстра лако EVRO EL;
3) гасовита горива: природни гас или течни нафтни гас.
На мала постројења за сагоревање која користе друго гасовито гориво осим природног гаса или течног нафтног гаса примењују се граничне вредности емисије прописане за средња постројења за сагоревање.
Средња постројења за сагоревање (у даљем тексту: средња постројења), су постројења за сагоревање у којима се коришћењем: 
1) чврстог горива производи топлотна енергија и чија је топлотна снага једнака или већа од 1 MWth и мања од 50 МWth; 
2) течног горива производи топлотна енергија за загревање домаћинстава и чија је топлотна снага једнака или већа од 5 MWth и мања од 50 МWth; 
3) гасовитог горива производи топлотна енергија за загревање домаћинстава и чија је топлотна снага једнака или већа од 10 MWth и мања од 50 МWth;
4) течног или гасовитог горива производи топлотна енергија која се користи за обављање технолошких процеса, посредно сушење или друге поступке прераде предмета или материјала, производњу електричне енергије, под условом да је топлотна снага једнака или већа од 4 kWth и мања од 50 МWth.
Средњим постројењима за сагоревање сматрају се она постројења топлотне снаге мање од 50 МWth која користе следећа наведена горива, и то:
1) чврста горива: нафтни кокс, угаљ, кокс и брикети од угља са садржајем сумпора већим од 1% масе горива, биомаса, дрво и дрвни отпад настао при механичком третману дрвета ако је садржај влаге у дрвету у односу на масу влажног дрвета 20% и већи, који се употребљавају у постројењима које је произвођач навео као погодна за примену горива са већим садржајем влаге;
2) течна горива: уље за ложење средње EVRO S, уље за ложење средње S и уље за ложење ниско сумпорно гориво – специјално NSG-S у складу са прописом којим се уређују технички и други захтеви које морају да испуњавају течна горива нафтног порекла која се користе као енергетска горива која се стављају у промет на тржиште Републике Србије и друге врсте течних горива, као што су: биогориво из биолошке прераде отпада, као и масти и уља из прехрамбене индустрије;
3) гасовита горива: коксни гас, синтетски гас, рафинеријски гас, гас из високих пећи, биогас, депонијски гас, гас из третмана отпадних вода и каптажни гас.
Мерења у току пробног рада и појединачна мерења емисија загађујућих материја не врше се на малим постројењима за сагоревање топлотне снаге мање или једнаке 8 kWth, која користе течна и гасовита горива, односно топлотне снаге мање или једнаке 50 kWth за постројења која користе чврста горива. 
II. ВЕЛИКА ПОСТРОЈЕЊА ЗА САГОРЕВАЊЕ
Гранична вредност емисије
Члан 5. 
На стара велика постројења за сагоревање примењују се граничне вредности емисија загађујућих материја из Прилога 1. под А) – Граничне вредности емисија за сумпор диоксид (SO2), оксиде азота NOx (изражене као NO2), прашкасте материје и угљен моноксид (СО) за стара велика постројења за сагоревање, који је одштампан уз ову уредбу и чини њен саставни део.
Изузетно од става 1. овог члана, стара велика постројења за сагоревање не морају да се усаглашавају са појединачним граничним вредностима емисија загађујућих материја из Прилога 1. под А), почев од дана ступања на снагу ове уредбе, под условом да су обухваћена прелиминарном пријавом за Национални план за смањење емисија из старих великих постројења за сагоревање из члана 8. ове уредбе.
На постојећа велика постројења за сагоревање примењују се граничне вредности емисија загађујућих материја из Прилога 1. под Б) – Граничне вредности емисија за сумпор диоксид (SO2), оксиде азота NOx (изражене као NO2), прашкасте материје и угљен моноксид (СО) за постојећа велика постројења за сагоревање. 
На нова велика постројења за сагоревање примењују се граничне вредности емисија загађујућих материја из Прилога 1. под В) – Граничне вредности емисија за сумпор диоксид (SO2), оксиде азота NOx (изражене као NO2), прашкасте материје и угљен моноксид (СО) за нова велика постројења за сагоревање. 
Министар надлежан за послове заштите животне средине ближе прописује критеријуме за дефинисање покретања и заустављања великог постројења за сагоревање.
На стара велика постројења за сагоревање која раде мање од 100 радних часова годишње не примењују се одредбе ове уредбе.
Изузеће због ограниченог века трајања постројења 
Члан 6. 
Стара велика постројења за сагоревање надлежни орган може изузети од примене граничних вредности емисија загађујућих материја из члана 5. ове уредбе и обавеза утврђених Националним планом за смањење емисија из старих великих постројења за сагоревање под следећим условима:
1) да оператер старог великог постројења најкасније до 30. јуна 2016. године достави надлежном органу прелиминарну писану изјаву потписану и оверену од стране одговорног лица да постројење у периоду од 1. јануара 2018. године до 31. децембра 2023. године неће радити више од укупно 20 000 радних часова, а коначну писану изјаву потписану и оверену од стране одговорног лица, са листом постројења, која може садржати само она постројења која су претходно била пријављена у прелиминарној писаној изјави, оператер је дужан да достави најкасније до 1. јуна 2017. године; 
2) да оператер сваке године, најкасније до 31. јануара текуће године за претходну календарску годину, достави Агенцији за заштиту животне средине (у даљем тексту: Агенција) извештај о утрошеном и неутрошеном времену који је намењен за преостали радни век постројења за сагоревање.
Ако у периоду од 1. јануара 2018. године до 31. децембра 2023. године постројење за сагоревање утроши 20 000 радних часова, а настави са радом после 1. јануара 2024. године, емисије у том случају морају бити у складу са прописаним граничним вредностима емисија из Прилога 1. под В) ове уредбе.
Члан 7.
У интегрисаној дозволи за велико постројење за сагоревање надлежни орган може да пропише ниже, односно строжије граничне вредности емисија загађујућих материја од оних које су прописане у чл. 5. и 19. ове уредбе као и рокове за њихово постизање.
Интегрисаном дозволом надлежни орган може да пропише граничне вредности емисија и за друге загађујуће материје и рокове за њихово постизање, поред оних које су прописане у Прилогу 1. ове уредбе и утврди додатне захтеве или измене на великом постројењу за сагоревање у складу са техничким развојем.
Национални план за смањење емисија
Члан 8. 
Национални план за смањење емисија из старих великих постројења за сагоревање (у даљем тексту: Национални план за смањење емисија), мора се припремити и спроводити на начин да се поштују граничне вредности емисија из Прилога 1. – Граничне вредности емисија за велика постројења за сагоревање, који је одштампан уз ову уредбу и чини њен саставни део. 
У циљу доношења Националног плана за смањење емисија утврђују се максималне емисије загађујућих материја, за сумпор диоксид (SO2), оксиде азота NOx (изражене као NO2) и прашкасте материје, из старих великих постројења за 2012. годину, као референтну годину, проценат смањења и рокови за постизање утврђених процената смањења. 
Спровођењем Националног плана за смањење емисија умањиће се укупне годишње емисије сумпор диоксида, оксида азота и прашкастих материја на ниво који би се постигли када би се примениле граничне вредности емисија утврђене у складу са овом уредбом. 
Умањење из става 3. овог члана одређује се на основу годишњих планова рада постројења за сагоревање, коришћеног горива и топлотне снаге, упросечених за последњих пет година рада, у складу са обавезама преузетим из Закона о ратификацији Уговора о оснивању Енергетске заједнице између Европске заједнице и Републике Албаније, Републике Бугарске, Босне и Херцеговине, Републике Хрватске, Бивше Југословенске Републике Македоније, Републике Црне Горе, Румуније, Републике Србије и Привремене Мисије Уједињених нација на Косову у складу са Резолуцијом 1244 Савета безбедности Уједињених нација („Службени гласник РС”, број 62/06).
Укупне годишње емисије сумпор диоксида, оксида азота и прашкастих материја из великих постројења за сагоревање одређују се у складу са Прилогом 4 – Утврђивање укупних годишњих емисија, који је одштампан уз ову уредбу и чини њен саставни део. 
Затварање постројења за сагоревање укљученог у Национални план за смањење емисија не може довести до повећања укупних годишњих емисија из преосталих постројења обухваћених планом. 
Националним планом за смањење емисија из става 1. овог члана поједина постројења не могу бити изузета од примене прописа о заштити животне средине, а посебно од примене прописа о интегрисаном спречавању и контроли загађивања животне средине. 
Национални план за смањење емисија примењује се за период од 1. јануара 2018. године до најкасније 31. децембра 2027. године.
Коначну писану изјаву потписану и оверену од стране одговорног лица са пријавом за Национални план за смањење емисија, која садржи коначну листу постројења која ће бити обухваћена Националним планом за смањење емисија, а која може садржати само она постројења која су била претходно пријављена у прелиминарној пријави за Национални план за смањење емисија, оператер је дужан да достави надлежном органу најкасније до 1. јуна 2017. године.
У циљу оцене спровођења Националног плана за смањење емисија из става 1. овог члана, оператер је дужан да доставља годишњи извештај који поред реалних, тј. остварених емисија загађујућих материја у ваздух обухвата и пројекције емисија загађујућих материја, узимајући у обзир пројекте у току, односно пројекте за која су обезбеђена финансијска средства и дефинисан план реализације пројекта.
Министар ближе прописује механизам примене Националног плана за смањење емисија.
Члан 9.
Максималне емисије за 2018. годину рачунају се на основу граничних вредности емисија из Прилога 1. под А) део I. тач. 1, 2. и 3, део II. и део III. или где је то могуће за SO2, на основу степена одсумпоравања из Прилога 1. под А) део I. тачка 1. ове уредбе. У случају гасних турбина, примењују се граничне вредности емисије оксида азота прописане за таква постројења у Прилогу 1. под Б) ове уредбе.
Максималне емисије за 2023. годину рачунају се на основу примењивих граничних вредности емисија у тој години из Прилога 1. под А) део I тач. 1, 2. и 3, део II. и део III. или где је то могуће за SO2, на основу степена одсумпоравања из Прилога 1. под А) део I. тачка 1. ове уредбе. У случају гасних турбина, примењују се граничне вредности емисије оксида азота прописане за таква постројења у Прилогу 1. под Б) ове уредбе.
Максималне емисије за период 2019–2022. године одређују се пратећи линеаран тренд између максималних емисија из 2018. године и 2023. године. 
Максималне емисије за 2026. годину и 2027. годину рачунају се на основу примењивих граничних вредности емисија из Прилога 1. под Б) или где је то могуће за SO2, на основу степена одсумпоравања из Прилога 1. под Г) – Најмањи степен одсумпоравања. 
Максималне емисије за 2024. годину и 2025. годину одређују се пратећи линеарно смањење максималних емисија између 2023. године и 2026. године. 
Члан 10.
Изузетно од Прилога 1. под А) део I. тачка 1. ове уредбе, за стара велика постројења топлотне снаге једнаке 400 MWth или веће, која у календарској години не раде више од наведеног броја часова (оперативни просек у петогодишњем периоду):
1) 2000 часова до 31. децембра 2023. године;
2) 1500 часова од 1. јануара 2024. године; 
примењује се гранична вредност емисије за сумпор диоксид од 800 mg/нормални m3, под условом да оператер оваквог постројења достави надлежном органу писану изјаву потписану и оверену од стране одговорног лица да ће постројење да ради под условима прописаним овим ставом. 
Одредба из става 1. овог члана не примењује се на постојећа и нова велика постројења за сагоревање.
Квар или прекид у раду уређаја за смањење емисије
Члан 11. 
У случају прекида рада уређаја за смањење емисије у ваздух из великог постројења, ако се враћање уређаја у нормалан рад не постигне у року од 24 часа од прекида његовог рада, оператер је дужан да смањи или заустави рад постројења или да користи гориво које у мањем степену загађује ваздух. 
У случају прекида рада уређаја за смањење емисије из става 1. овог члана оператер је дужан да обавести надлежни орган у року од 48 часова од тренутка прекида рада уређаја за смањење емисије.
Постројење за сагоревање престаје са радом уколико уређај за смањење емисија у отпадном гасу не ради више од укупно 120 часова у једној календарској години.
Ставови 1, 2. и 3. овог члана не примењују се током покретања великог постројења у случају када због техничких разлога није могућ или је смањен рад уређаја за смањење емисије.
Члан 12. 
Изузетно од члана 11. ст. 1. и 3. ове уредбе надлежни орган може дозволити одступање у случајевима:
1) када постоји приоритетна потреба за одржавањем снабдевања енергијом;
2) када би постројење за сагоревање са прекидом у раду уређаја за смањење емисија у ограниченом периоду било замењено другим постројењем које би изазвало укупно повећање емисија.
Члан 13. 
Надлежни орган може да одобри прекорачење прописаних граничних вредности емисије за сумпор диоксид у периоду од највише шест месеци у току календарске године из великог постројења за сагоревање, које обично користи течно гориво са ниским садржајем сумпора, ако оператер не може да задовољи прописане граничне вредности емисије због прекида у снабдевању горивом услед велике несташице на тржишту и само док постоји приоритетна потреба за снабдевање топлотном и електричном енергијом.
У случају из става 1. овог члана, надлежни орган може да одобри прекорачење прописаних граничних вредности емисије за сумпор диоксид под условом да су у периоду пре прекида у снабдевању течним горивом са ниским садржајем сумпора емисије сумпор диоксида из великог постројења за сагоревање биле мање од граничних вредности емисија прописаних овом уредбом.
Захтев за издавање одобрења из става 1. овог члана мора да садржи извештај овлашћеног правног лица о мерењу емисије који је извршен пре прекида у снабдевању нискосумпорним горивом према чијим резултатима мерења, у условима мерења при потрошњи нискосумпорног горива, не постоји прекорачење граничних вредности емисија за сумпор диоксид прописаних овом уредбом. 
У случају изненадног поремећаја у снабдевању гасом надлежни орган може да одобри прекорачење од прописаних граничних вредности емисија из великог постројења за сагоревање које користи само гасовито гориво, а које би за коришћење других горива требало да буде опремљено уређајима за пречишћавање отпадних гасова, на начин да се оператеру тог постројења дозволи коришћење других горива, због изненадног поремећаја у снабдевању гасом, у периоду од највише десет дана или дуже, у случају да постоји приоритетна потреба снабдевања енергијом, док год се тај поремећај не отклони и успостави нормално снабдевање гасовитим горивом.
О случају из ст. 1. и 3. овог члана оператер је дужан да обавести надлежни орган у року од 24 часа од добијања информације да постоји поремећај у снабдевању горивом са ниским садржајем сумпора, односно гасом.
Велика постројења која користе две или више врста горива
Члан 14.
Код старих великих постројења и постојећих великих постројења која истовремено користе две или више врста горива или код повећања капацитета постројења из члана 19. ове уредбе, у поступку издавања интегрисане дозволе надлежни орган утврђује граничне вредности емисија према следећем редоследу, и то:
1) узимањем граничне вредности емисије посебно за свако гориво и сваку загађујућу материју, које одговарају одређеној топлотној снази и старости великог постројења, у складу са Прилогом 1. ове уредбе;
2) одређивањем граничне вредности емисија на основу топлотних удела, који се добијају множењем појединачне граничне вредности емисије из тачке 1) овог става са топлотном снагом коју производи свако гориво, па се тако добијени резултат подели збиром топлотних снага које производе сва горива;
3) сабирањем свих граничних вредности добијених на начин утврђен у тачки 2) овог става.
До издавања интегрисане дозволе за велико постројење из става 1. овог члана, граничне вредности емисија израчунава правно лице овлашћено за мерење емисије на начин прописан у ставу 1. овог члана за сваки конкретан случај.
Члан 15.
Код старих великих постројења и постојећих великих постројења за сагоревање у којима се за сопствену потрошњу у рафинерији истовремено користи више врста горива, од којих су нека остаци из процеса дестилације или процеса прераде сирове нафте, самостално или у смеши са другим горивима, примењују се одредбе прописане за гориво са највећим граничним вредностима емисија (одређујуће гориво), независно од одредбе из члана 14. став 1. ове уредбе, ако у току рада тог постројења, удео топлотне снаге одређујућег горива, у збиру топлотних снага добијених из свих горива износи најмање 50%.
Ако је удео топлотне снаге одређујућег горива мањи од 50%, гранична вредност емисије израчунава се на основу доприноса топлотној снази свих појединачних горива у односу на збир топлотних снага које производе сва горива, према следећем редоследу, и то:
1) узимањем граничне вредности емисије посебно за свако гориво и сваку загађујућу материју, које одговарају одређеној топлотној снази великог постројења, у складу са Прилогом 1. ове уредбе;
2) израчунавањем граничне вредности емисије за одређујуће гориво (гориво са највећом граничном вредношћу емисије у складу са Прилогом 1. ове уредбе, а у случају да два горива имају исте граничне вредности емисије, гориво које има већу топлотну снагу). Ова вредност добија се множењем граничне вредности емисије наведене у Прилогу 1. ове уредбе за то гориво са фактором 2 и умањивањем добијеног резултата за граничну вредност емисије горива са најнижом граничном вредношћу емисије;
3) одређивањем граничних вредности емисија на основу топлотних удела, које се добијају множењем израчунате граничне вредности емисије са топлотном снагом за одређујуће гориво и осталих граничних вредности емисије са топлотном снагом коју даје свако појединачно гориво, па се тако добијени резултат подели збиром топлотних снага које производе сва горива;
4) сабирањем свих граничних вредности емисија добијених на начин утврђен у тачки 3) овог става.
До издавања интегрисане дозволе за велико постројење из става 1. овог члана, граничне вредности емисија израчунава правно лице овлашћено за мерење емисије на начин прописан у ставу 2. овог члана за сваки конкретан случај.
Члан 16.
Стара велика постројења и постојећа велика постројења, осим граничних вредности емисије из члана 15. ове уредбе, могу примењивати следеће просечне граничне вредности емисије за сумпор диоксид (независно од комбинације горива која се користе):
1) за стара велика постројења: 1000 mg/нормални m3, за сва таква постројења за сагоревање у оквиру рафинерије;
2) за постојећа велика постројења: 600 mg/нормални m3, за сва таква постројења за сагоревање у оквиру рафинерије, осим гасних турбина.
Упросечене граничне вредности из става 1. овог члана могу се применити само у случају да се тиме не доведе до повећања емисија из постојећих великих постројења.
Члан 17.
Код старих великих постројења и постојећих великих постројења која алтернативно користе две или више врста горива или код повећања капацитета постројења из члана 19. ове уредбе, примењују се граничне вредности емисија из Прилога 1. ове уредбе за свако појединачно гориво које се користи.
Члан 18. 
Отпадни гасови из великог постројења за сагоревање испуштају се на контролисан начин путем димњака чија се висина израчунава на начин да се заштити здравље људи и животна средина.
Члан 19.
Ако се топлотна снага постојећег великог постројења за сагоревање повећава укупно за најмање 50 MWth и то изградњом нове технолошке целине за сагоревање, граничне вредности емисија дате у Прилогу 1. под В) ове уредбе примењују се на ту нову технолошку целину, а одређују се према топлотној снази целог постројења.
Изузетно, одредба става 1. овог члана не примењује се у случајевима прописаним у члану 15. ст. 1. и 2. и члану 16. ове уредбе.
Уколико оператер великог постројења за сагоревање предвиђа битне измене у раду постројења, дужан је да о томе обавести надлежни орган у складу са прописом о интегрисаном спречавању и контроли загађивања животне средине. 
У случају из става 3. овог члана, граничне вредности емисија за сумпор диоксид, оксиде азота, прашкасте материје и угљен моноксид дате у Прилогу 1. под В) примењују се на део постројења који је измењен у односу на укупну топлотну снагу целог постројења за сагоревање. 
На стари део старог великог постројења и стари део постојећег великог постројења који је увећан укупно за најмање 50 MWth и то изградњом нове технолошке целине за сагоревање, примењују се граничне вредности емисија дате у Прилогу 1. под А), односно Прилогу 1. Б) ове уредбе, а одређују се према топлотној снази целог постројења.
На нови део старог великог постројења и нови део постојећег великог постројења који је увећан укупно за најмање 50 MWth и то изградњом нове технолошке целине за сагоревање, примењују се граничне вредности емисија из Прилога 1. под В) ове уредбе, а одређују се према топлотној снази целог постројења.
III. СРЕДЊА ПОСТРОЈЕЊА ЗА САГОРЕВАЊЕ
Гранична вредност емисије 
Члан 20.
Граничне вредности емисија загађујућих материја за постојећа средња постројења за сагоревање дате су у Прилогу 2. Граничне вредности емисија за средња постројења за сагоревање, који је одштампан уз ову уредбу и чини њен саставни део, под А) – Граничне вредности емисија за постојећа средња постројења за сагоревање.
Граничне вредности емисија загађујућих материја за нова средња постројења за сагоревање дате су у Прилогу 2. под Б) Граничне вредности емисија за нова средња постројења за сагоревање.
На средња постројења за сагоревање која раде мање од 100 радних часова годишње не примењују се одредбе ове уредбе.
Изузеће због ограниченог века трајања постројења
Члан 21.
Постојећа средња постројења за сагоревање надлежни орган може изузети од примене граничних вредности емисија загађујућих материја из члана 20. став 1. ове уредбе под следећим условима:
1) да оператер постојећег средњег постројења најкасније до 30. јуна 2016. године надлежном органу достави писану изјаву потписану и оверену од стране одговорног лица да постројење у периоду од 1. јула 2016. године до 30. јуна 2022. године неће радити више од укупно 20 000 радних часова;
2) да оператер сваке године, најкасније до 31. јануара текуће године за претходну календарску годину, достави Агенцији, односно надлежном органу извештај о утрошеном и неутрошеном времену који је намењен за преостали радни век постројења за сагоревање.
Ако у периоду од 1. јула 2016. године до 30. јуна 2022. године постројење за сагоревање утроши 20 000 радних часова, а постројење за сагоревање настави са радом од 1. јула 2022. године, морају бити у складу са прописаним граничним вредностима емисија загађујућих материја из Прилога 2. под Б) ове уредбе.
Члан 22.
Надлежни орган може да одобри прекорачење прописаних граничних вредности емисије за сумпор диоксид у периоду од највише шест месеци у току календарске године из средњег постројења за сагоревање, које обично користи течно гориво са ниским садржајем сумпора, ако оператер не може да задовољи прописане граничне вредности емисије због прекида у снабдевању горивом услед велике несташице и само док постоји приоритетна потреба за снабдевање топлотном и електричном енергијом.
У случају из става 1. овог члана, надлежни орган може да одобри прекорачење прописаних граничних вредности емисије за сумпор диоксид, под условом да су у периоду пре прекида у снабдевању течним горивом са ниским садржајем сумпора, емисије сумпор диоксида из средњег постројења за сагоревање биле мање од граничних вредности емисија прописаних овом уредбом.
Захтев за издавање одобрења из става 1. овог члана мора да садржи извештај овлашћеног правног лица о мерењу емисије који је извршен пре прекида у снабдевању нискосумпорним горивом према чијим резултатима мерења, у условима мерења при потрошњи нискосумпорног горива, не постоји прекорачење граничних вредности емисија за сумпор диоксид прописаних овом уредбом. 
У случају изненадног поремећаја у снабдевању гасом, надлежни орган може да одобри прекорачење прописаних граничних вредности емисија из средњег постројења за сагоревање које користи само гасовито гориво, а које би за коришћење других горива требало да буде опремљено уређајима за пречишћавање отпадних гасова, на начин да се оператеру тог постројења дозволи коришћење других горива због изненадног поремећаја у снабдевању гасом, у периоду од највише десте дана или дуже у случају да постоји приоритетна потреба за одржавањем снабдевања енергијом, док год се тај поремећај не отклони и успостави нормално снабдевање гасовитим горивом.
О случају из ст. 1. и 3. овог члана оператер је дужан да обавести надлежни орган у року од 24 часа од добијања информације да постоји поремећај у снабдевању горивом са ниским садржајем сумпора, односно гасом.
Члан 23.
Средња постројења за сагоревање која имају уграђене уређаје за смањење емисија могу радити уколико ти уређаји не раде више од 120 радних часова у календарској години, од чега највише 24 часа непрекидно.
У случају из става 1. овог члана оператер је дужан да обавести надлежни орган у року од 48 часова од тренутка престанка рада уређаја за смањење емисија, уколико је овај прекид дужи од 24 часа.
Члан 24.
Код средњих постројења за сагоревање у којима истовремено сагорева два или више врста горива граничне вредности емисија израчунава правно лице овлашћено за мерење емисије на начин прописан у члану 14. став 1. и члану 15. став 2. ове уредбе.
У средњим постројењима која алтернативно користе два или више врста горива примењују се граничне вредности емисија из Прилога 2. ове уредбе, за свако појединачно гориво које се користи. 
При прелазу са чврстог на течно или гасовито гориво, граничне вредности емисија за чврсто гориво из Прилога 2. део I. ове уредбе примењују се још наредна четири часа, од тренутка замене коришћеног горива.
Током покретања и заустављања средњег постројења, у случајевима када је због техничких разлога смањен или није могућ рад уређаја за смањење емисије, не примењују се граничне вредности емисије загађујућих материја за чије уклањање је пројектован овај уређај. 
За средња постројења за сагоревање која користе чврста горива у флуидизованом слоју примењују се највеће прописане граничне вредности за чврста горива из Прилога 2. ове уредбе у случају када алтернативно или истовремено користе два или више врста горива.
IV. МАЛА ПОСТРОЈЕЊА ЗА САГОРЕВАЊЕ
Гранична вредност емисије 
Члан 25.
Граничне вредности емисија загађујућих материја за постојећа мала постројења за сагоревање дате су у Прилогу 3. под А) – Граничне вредности емисија за постојећа мала постројења за сагоревање.
Граничне вредности емисија загађујућих материја за нова мала постројења за сагоревање дате су у Прилогу 3. под Б) – Граничне вредности емисија за нова мала постројења за сагоревање.
На мала постројења за сагоревање која раде мање од 100 радних часова годишње не примењују се одредбе ове уредбе.
Изузеће због ограниченог века трајања постројења
Члан 26.
Постојећа мала постројења за сагоревање надлежни орган може изузети од усклађивања са граничним вредностима емисија загађујућих материја из члана 25. став 1. ове уредбе под следећим условима:
1) да оператер постојећег малог постројења најкасније до 30. јуна 2016. године надлежном органу достави писану изјаву потписану и оверену од стране одговорног лица да постројење у периоду од 1. јула 2016. године до 30. јуна 2022. године неће радити више од укупно 20 000 радних часова;
2) да оператер сваке године, најкасније до 31. јануара текуће године за претходну календарску годину, достави надлежном органу извештај о утрошеном и неутрошеном времену који је намењен за преостали радни век постројења за сагоревање.
Ако у периоду од 1. јула 2016. године до 30. јуна 2022. године постројење за сагоревање утроши 20 000 радних часова, а постројење за сагоревање настави са радом од 1. јула 2022. године, морају бити у складу са прописаним граничним вредностима емисија загађујућих материја из Прилога 3. под Б) ове уредбе.
Члан 27.
Мала постројења за сагоревање која имају уграђене уређаје за смањење емисија могу радити уколико ти уређаји не раде више од 120 радних часова у календарској години, од чега највише 24 часа непрекидно.
У случају из става 1. овог члана оператер је дужан да обавести надлежни орган у року од 48 часова од тренутка престанка рада уређаја за смањење емисија, уколико је овај прекид дужи од 24 часа.
Члан 28.
Надлежни орган може да одобри прекорачење прописаних граничних вредности емисије за сумпор диоксид, у периоду од највише шест месеци у току календарске године из малог постројења за сагоревање, које обично користи течно гориво са ниским садржајем сумпора, ако оператер не може да задовољи прописане граничне вредности емисије због прекида у снабдевању горивом услед велике несташице и само док постоји приоритетна потреба за снабдевање домаћинстава и пословног простора топлотном енергијом за грејање, топлом санитарном водом и електричном енергијом.
У случају из става 1. овог члана, надлежни орган може да одобри прекорачење прописаних граничних вредности емисије за сумпор диоксид, под условом да су у периоду пре прекида у снабдевању течним горивом са ниским садржајем сумпора, емисије сумпор диоксида из малог постројења за сагоревање биле мање од граничних вредности емисија прописаних овом уредбом.
Захтев за издавање одобрења из става 1. овог члана мора да садржи извештај овлашћеног правног лица о мерењу емисије који је извршен пре прекида у снабдевању нискосумпорним горивом према чијим резултатима мерења, у условима мерења при потрошњи нискосумпорног горива, не постоји прекорачење граничних вредности емисија за сумпор диоксид прописаних овом уредбом. 
У случају изненадног поремећаја у снабдевању гасом, надлежни орган може да одобри одступање од прописаних граничних вредности емисија из малог постројења за сагоревање које користи само гасовито гориво, а које би за коришћење других горива требало да буде опремљено уређајима за пречишћавање отпадних гасова, на начин да се оператеру тог постројења дозволи коришћење других горива због изненадног поремећаја у снабдевању гасом, у периоду од највише десет дана, или дуже у случају да постоји приоритетна потреба за одржавањем снабдевања енергијом, док год се тај поремећај не отклони и успостави нормално снабдевање гасовитим горивом.
О случају из ст. 1. и 3. овог члана оператер је дужан да обавести надлежни орган у року од 24 часа од добијања информације да постоји поремећај у снабдевању горивом са ниским садржајем сумпора, односно гасом.
Члан 29.
Код малих постројења за сагоревање у којима истовремено сагорева два или више врста горива, граничне вредности емисија израчунава правно лице овлашћено за мерење емисије на начин прописан у члану 14. став 1. и члану 15. став 2. ове уредбе.
У малим постројењима која алтернативно користе две или више врста горива примењују се граничне вредности емисија из Прилога 3. ове уредбе, за свако појединачно гориво које се користи. 
При прелазу са чврстог на течно или гасовито гориво, граничне вредности емисија за чврсто гориво из Прилога 3. део I. ове уредбе, примењују се још наредна четири сата, од тренутка замене коришћеног горива.
Током покретања и заустављања малог постројења, у случајевима када је због техничких разлога смањен или није могућ рад уређаја за смањење емисије, граничне вредности емисије прописане овом уредбом не примењују се на загађујуће материје за чије уклањање је пројектован овај уређај. 
За мала постројења за сагоревање која користе чврста горива у флуидизованом слоју примењују се највеће прописане граничне вредности за чврста горива из Прилога 3. ове уредбе, у случају када алтернативно или истовремено користе две или више врста горива. 
V. НАЧИН И РОКОВИ ДОСТАВЉАЊА ПОДАТАКА
Члан 30.
Регистар великих постројења за сагоревање успоставља Агенција за потребе Националног регистра извора загађивања у складу са прописом којим је уређена методологија за израду Националног и локалног регистра извора загађивања, као и методологија за врсте, начине и рокове прикупљања података.
Поред основних података о постројењу за сагоревање и мерним местима, регистар садржи најмање, количине емитованих загађујућих материја, и то: сумпор диоксида, оксида азота и прашкастих материја.
Извештај о годишњем билансу емисија
Члан 31.
Извештај о годишњем билансу емисија загађујућих материја у ваздух из постројења за сагоревање оператер доставља Агенцији уносом података у информациони систем Националног регистра извора загађивања, односно органу надлежном за послове заштите животне средине уносом података у информациони систем локалног регистра извора загађивања, у табели датој у Прилогу 5. – Извештај о годишњем билансу емисија, који је одштампан уз ову уредбу и чини њен саставни део, до 31. јануара текуће године за претходну календарску годину. 
У образац извештаја из става 1. овог члана уносе се резултати континуалног мерења емисије спроведени, у складу са Законом о заштити ваздуха.
Уколико не постоје резултати континуалног мерења емисије, у образац извештаја из става 1. овог члана уносе се подаци добијени прорачуном из резултата свих перодичних мерења емисије загађујућих материја извршених у календарској години, у складу са Законом о заштити ваздуха.
Годишње количине емисија обрачунавају се на основу процене само у случају када не постоје резултати континуалног или повременог мерења емисије спроведених на основу прописа којим се уређује заштита ваздуха и прописа којим се уређује мерење емисија загађујућих материја у ваздух из стационарних извора загађивања. 
Извештај о оствареном броју радних часова у току извештајне године постројења за сагоревање са ограниченим веком трајања постројења
Члан 32.
Оператер старог великог постројења за сагоревање, чији је век трајања ограничен, дужан је да достави надлежном органу и Агенцији извештај о оствареном броју радних часова у току извештајне године на основу којег се врши прорачун преосталог радног века постројења за сагоревање, у табели датој у Прилогу 6. Извештај о броју радних часова постројења за сагоревање, који је одштампан уз ову уредбу и чини њен саставни део. 
Достављање извештаја из става 1. овог члана врши се уносом података у информациони систем Националног регистра и достављањем једног комплета образаца одштампаних из информационог система Националног регистра у папирној форми, потписан и оверен од стране одговорног лица.
Оператер средњег постројења и малог постројења за сагоревање, чији је век трајања ограничен, дужан је да достави надлежном органу, као и у локални регистар извора загађивања, извештај о оствареном броју радних часова у току извештајне године на основу којег се врши прорачун преосталог радног века постројења за сагоревање, у табели датој у Прилогу 6. Извештај о броју радних часова постројења за сагоревање. 
Достављање извештаја из става 3. овог члана врши се уносом података у информациони систем локалног регистра извора загађивања и достављањем једног комплета образаца у папирној форми, потписан и оверен од стране одговорног лица.
Члан 33.
Извештај о оствареном броју радних часова у току извештајне године постројења за сагоревање са ограниченим веком трајања, оператер постројења за сагоревање доставља уносом података у информациони систем Националног регистра извора загађивања и локалног регистра извора загађивања најкасније до 31. јануара текуће године за претходу календарску годину. 
Прва извештајна година започиње од 1. јануара 2018. године.
VI. ПРЕЛАЗНЕ И ЗАВРШНЕ ОДРЕДБЕ
Члан 34.
На нова велика постројења за сагоревање примењују се граничне вредности емисија загађујућих материја прописане овом уредбом у Прилогу 1. под В), почев од 1. јануара 2018. године.
На нова средња постројења за сагоревање примењују се граничне вредности емисија загађујућих материја прописане овом уредбом у Прилогу 2. под Б), од дана ступања на снагу ове уредбе.
На нова мала постројења за сагоревање примењују се граничне вредности емисија загађујућих материја прописане овом уредбом у Прилогу 3. под Б), од дана ступања на снагу ове уредбе.
Члан 35.
На стара велика постројења за сагоревање примењују се граничне вредности емисија из Прилога 1. под А) од дана ступања на снагу ове уредбе, осим ако одредбама ове уредбе није другачије прописано. 
Стара велика постројења за сагоревање дужна су да ускладе своје емисије са граничним вредностима емисија из Прилога 1. под Б) ове уредбе најкасније до 1. јануара 2028. године.
На постојећа велика постројења за сагоревање примењују се граничне вредности емисија из Прилога 1. под Б) од дана ступања на снагу ове уредбе, осим ако одредбама ове уредбе није другачије прописано. 
Емисије из постојећих великих постројења за сагоревање морају бити усклађене са граничним вредностима емисија из Прилога 1. под В) у року од пет година од дана ступања на снагу ове уредбе, осим ако одредбама ове уредбе није другачије прописано.
На постојећа средња постројења за сагоревање примењују се граничне вредности емисија из Прилога 2. под А) од дана ступања на снагу ове уредбе, осим ако одредбама ове уредбе није другачије прописано.
Емисије из постојећег средњег постројења из члана 21. ове уредбе морају бити мање или једнаке гарантованој вредности емисије из уговора о последњој реконструкцији постојећег уређаја за смањивање емисија, односно из уговора о изградњи оваквог уређаја у случају да није извршена његова реконструкција, у периоду од дана ступања на снагу ове уредбе до истека 20 000 радних часова постројења, а најкасније до 1. јула 2022. године.
Емисије из постојећих средњих постројења за сагоревање која надлежни орган није изузео због ограниченог века трајања морају бити у складу са граничним вредностима емисија из Прилога 2. под Б) у року од пет година од дана ступања на снагу ове уредбе.
На постојећа мала постројења за сагоревање примењују се граничне вредности емисија из Прилога 3. под А) од дана ступања на снагу ове уредбе, осим ако одредбама ове уредбе није другачије прописано. 
Емисије из постојећег малог постројења за сагоревање из члана 26. ове уредбе морају бити мање или једнаке гарантованој вредности емисије из уговора о последњој реконструкцији постојећег уређаја за смањивање емисија, односно из уговора о изградњи оваквог уређаја у случају да није извршена његова реконструкција, у периоду од дана ступања на снагу ове уредбе до истека 20.000 радних часова постројења, а најкасније до 1. јула 2022. године.
Емисије из постојећих малих постројења за сагоревање која надлежни орган није изузео због ограниченог века трајања морају бити у складу са граничним вредностима емисија загађујућих материја из Прилога 3. под Б) у року од пет година од дана ступања на снагу ове уредбе.
Члан 36. 
Током покретања и заустављања великог постројења за сагоревање, у целини или једног његовог дела, одредбе ове уредбе не примењују се на то велико постројење.
Члан 37. 
За постројења која су обухваћена чл. 6. и 8. ове уредбе, оператер је у обавези да обезбеди несметан рад постојећег уређаја за смањивање емисија, односно да обезбеди да емисије из постројења за сагоревање буду мање или једнаке гарантованој вредности емисије из уговора о последњој реконструкцији постојећег уређаја за смањивање емисија, односно из уговора о изградњи оваквог уређаја у случају да није извршена његова реконструкција, у периоду од дана ступања на снагу ове уредбе до истека рокова из чл. 6. и 8. ове уредбе.
Члан 38. 
Даном ступања на снагу ове уредбе престаје да важи Уредба о граничним вредностима емисија загађујућих материја у ваздух („Службени гласник РС”, бр. 71/10 и 6/11 – исправка) и Правилник о граничним вредностима емисије, начину и роковима мерења и евидентирања података („Службени гласник РС”, бр. 30/97 и 35/97 – исправка).
Члан 39.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-13947/2015-1
У Београду, 23. јануара 2016. године
Влада
Председник,
Александар Вучић, с.р.
 

Прилог 1. - 

				Граничне вредности емисија за 
				велика постројења за сагоревање

Прилог 2. - 

				Граничне вредности емисија за 
				средња постројења за сагоревање

Прилог 3. - 

				Граничне вредности емисија за 
				мала постројења за сагоревање

Прилог 4. - 

				Утврђивање укупних годишњих 
				емисија

Прилог 5 - Извештај о годишњем билансу 
				емисија

Прилог 6 - Извештај о броју радних 
				часова постројења за сагоревање у току извештајне године