На основу члана 29. Закона о рударству („Службени гласник
РС”, бр. 44/95, 85/05 – др. закон, 101/05 – др. закон и 34/06), 
Министар рударства и енергетике доноси
ПРАВИЛНИК
о садржини студије изводљивости
експлоатације лежишта минералних сировина
„Службени гласник
РС”, број 108 од
1. децембра 2006.
  
Члан 1.
Овим правилником ближе се уређује садржина студије изводљивости
експлоатације лежишта минералних сировина (у даљем тексту: студија). 
Члан 2.
Студија садржи:
1) приказ услова и начина експлоатације и припреме минералних
сировина; 
2) приказ пласмана минералних сировина;
3) приказ мера заштите и санације животне средине и утицаја
експлоатације на друштвену заједницу;
4) приказ потребних новчаних средстава која ће бити ангажована
и броја запослених. 
Члан 3.
Приказ услова и начина експлоатације и припреме минералних
сировина садржи:
1) опште податке о студији;
2) опште податке о експлоатационом пољу;
3) историјат геолошких истраживања и рударства;
4) рударско-геолошки део студије.
 
Члан 4.
Општи подаци о студији садрже: 
1) назив студије;
2) податке о инвеститору студије;
3) податке о аутору студије. 
Члан 5.
Општи подаци о експлоатационом пољу садрже:
1) локацију лежишта и експлоатационог поља;
2) просторни положај експлоатационог поља и повезаност са
путном железничком и пловном воденом инфраструктуром;
3) постојеће стање осталих инфраструктурних услова (електронапајање,
водовод, гасна инфраструктура итд.). 
Члан 6.
Историјат геолошких истраживања и рударства садржи приказ
резултата геолошких истраживања са описом изведених радова у претходном периоду,
као и опис претходно спроведених рударских активности. 
Члан 7.
Рударско-геолошки део студије садржи податке који се односе
на:
1. геолошки део са приказом:
1) величине и облика лежишта, геолошке и структурне грађе
лежишта, карактеристика радне средине, и то: хидролошке и хидрогеолошке, инжењерско-геолошке
и физичко-механичке, 
2) врсте, квалитете и количине резерви минералних сировина,
минералног састава, садржаја и густине корисне компоненте,
3) просторног положаја утврђених и оверених резерви минералних
сировина,
4) графичког дела са геолошком и хидрогеолошком картом ширег
подручја, геолошком картом подручја експлоатационог поља са назначеним објектима
геолошких истраживања и уцртаном контуром оверених билансних резерви и контурама
експлоатационог поља;
2. рударски део са приказом:
1) концепције експлоатације и припреме минералне сировине,
2) анализе геомеханичке стабилности рударских објеката и
јаловишта,
3) техничког описа експлоатације лежишта, 
4) техничког описа припреме минералних сировина,
5) избора основне и помоћне рударске опреме,
6) експлоатационих резерви и степена искоришћења лежишта
минералних сировина,
7) годишњег капацитета и радног века рудника,
8) динамичког плана развоја рударских радова,
9) снабдевања погонском и топлотном енергијом и индустријском
и питком водом,
10) нормативе потрошње енергије, материјала и резервних
делова,
11) техничке и биолошке рекултивације, 
12) мерама техничке заштите људи и објекта, 
13) мониторинг система на рударским објектима,
14) графичког дела са ажурним ситуационим картама не старијим
од шест месеци, са уцртаном контуром експлоатационог поља; ситуационом картом стања
рударских радова – фаза отварања; ситуационом картом стања рударских радова – фаза
затварања; технолошким попречним и уздужним профилом лежишта, са приказаним стањем
у фази отварања и затварања рудника; технолошком шемом откопавања, одлагања, транспорта
минералних сировина и јалових маса, шемом минирања, проветравања, одводњавања, одлагања
флотацијских јаловишта и др.; технолошком шемом постројења за припрему минералних
сировина. 
Члан 8.
Приказ пласмана минералних сировина садржи податке који
се односе на:
1) комерцијални асортиман рудничких производа; 
2) анализу тржишта комерцијалних производа рудника; 
3) токове новца; 
4) анализу кредитне способности инвеститора;
5) анализу осетљивости и ризика;
6) динамичку оцену инвестиционог пројекта;
7) анализу одрживости / доступности пројекта. 
Члан 9.
Приказ мера заштите и санације животне средине и утицаја
експлоатације на друштвену заједницу садржи податке који се односе на:
1. мере заштите и санације животне средине са приказом:
1) утицаја рударских радова и објеката у свим фазама технолошких
процеса експлоатације и припреме минералних сировина на животну средину,
2) мера заштите животне средине услед утицаја рударских
радова и објеката у свим фазама технолошких процеса експлоатације и припреме минералних
сировина,
3) графичког дела који се састоји од ситуационе карте завршног
стања рударских објеката, са приказом предвиђене техничке и биолошке рекултивације;
2. утицај експлоатације на друштвену заједницу са приказом:

1) утицаја на социјалну структуру становништва,
2) јавних и осталих објеката у зони утицаја рударских радова,
3) категоризације и измене структуре земљишта,
4) измештања објеката инфраструктуре. 
Члан 10.
Приказ потребних новчаних средстава која ће бити ангажована
и броја запослених садржи податке који се односе на:
1) структуру и број запослених;
2) инвестициона улагања у фази припреме за отварања рудника
(изградња рудничке инфраструктуре); 
3) инвестициона улагања у фази отварања рудника и изградњи
постројења за припрему минералних сировина;
4) инвестициона улагања у фази експлоатације;
5) инвестициона улагања у фази затварања рудника.
 Члан 11.
Овај
правилник ступа на снагу осмог дана од дана објављивања у „Службеном гласнику Републике
Србије”.
Број 110-0055/2006-06
У Београду, 23. новембра
2006. године
Министар,
Радомир М. Наумов, с.р.