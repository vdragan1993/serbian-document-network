ЗАКОН


о евиденцији о научној, техничкој, технолошкој, културној и 
	просветној сарадњи са иностранством

„Службени лист СРЈ”,
број 12 од 6. 

марта 1998.
    

 

Члан 1.

Овим законом уређује се евиденција о оствареној
научној, техничкој, технолошкој, културној и просветној сарадњи са
иностранством.
    

Члан 2.

Евиденција о оствареној научној, техничкој,
технолошкој, културној и просветној сарадњи са иностранством садржи податке о
основима, носиоцима, садржају и облицима сарадње, као и финансирању те сарадње.

Евиденцију о оствареној научној, техничкој,
технолошкој, културној и просветној сарадњи са иностранством (у даљем тексту:
евиденција) дужни су да воде носиоци сарадње.
    

Члан 3.

Носиоци сарадње, у смислу овог закона, су правна лица,
физичка лица која самостално обављају делатности, државни органи и организације
и органи јединице локалне самоуправе.
    

Члан 4.

Подаци о основима научне, техничке, технолошке,
културне и просветне сарадње са иностранством односе се на:

1) назив међународног уговора на основу ког се
остварује сарадња;

2) назив инструмента утврђен на основу међународног
уговора;

3) назив других основа за остваривање међународне
сарадње.
    

Члан 5.

Подаци о носиоцима научне, техничке, технолошке,
просветне и културне сарадње са иностранством односе се на:

1) назив, односно фирму и седиште носиоца сарадње у
Савезној Републици Југославији;

2) назив, односно фирму и седиште носиоца сарадње у
иностранству.
  

Члан 6.

Подаци о садржини и облицима научне, техничке,
технолошке, просветне и културне сарадње са иностранством односе се на: научна,
развојна и примењена истраживања; специјализацију и размену стручњака и других
лица; упућивање грађана Савезне Републике Југославије на рад у иностранство у
оквиру међународне научне, техничке, технолошке, просветне и културне сарадње;
међународне скупове у земљи и иностранству; стручну обуку; студијске боравке;
размену и коришћење научне и техничке документације и информационе базе
података; патенте, лиценце и друге видове интелектуалне својине; школовање у
високошколским и другим образовним установама; уметничке и друге културне
манифестације; учешће у раду иностраних и међународних владиних и невладиних
организација, као и на друге облике научне, техничке, технолошке, просветне и
културне сарадње са иностранством.
  

Члан 7.

Подаци о изворима о финансирању научне, техничке,
технолошке, културне и просветне сарадње са иностранством односе се на учеснике
у финансирању сарадње и на висину финансијских средстава, по изворима
финансирања (домаћим и иностраним).
  

Члан 8.

Евиденција из члана 2. овог закона води се према
прописаној методологији, а подаци из те евиденције достављају се савезном
органу надлежном за питања међународне научне, техничке, технолошке, просветне
и културне сарадње са иностранством.
  

Члан 9.

Подаци о оствареној научној, техничкој, технолошкој,
културној и просветној сарадњи са иностранством су јавни и доступни су свим
носиоцима сарадње и другим заинтересованим правним и физичким лицима.
  

Члан 10.

Одредбе овог закона не односе се на научну, техничку,
технолошку, културну и просветну сарадњу са иностранством коју остварују органи
надлежни за послове одбране и унутрашње послове.
  

Члан 11.

Новчаном казном од 3.000 од 30.000 нових динара казниће
се за прекршај правно лице ако:

1) не води или неуредно води евиденцију прописану овим
законом (члан 2. став 2);

2) податке о оствареној научној, техничкој,
технолошкој, културној и просветној сарадњи са иностранством не доставља или их
неуредно доставља надлежном савезном органу (члан 8).

За радње из става 1. овог члана казниће се и одговорно
лице у правном лицу, државном органу и организацији и јединици локалне
самоуправе новчаном казном од 3.000 до 4.500 нових динара.

За радње из става 1. овог члана казниће се и физичко
лице које самостално обавља делатности, новчаном казном од 3.000 до 4.500 нових
динара.
  

Члан 12.

Методологија из члана 8. овог закона донеће се у року
од 90 дана од дана ступања на снагу овог закона.
  

  
Члан 13.

Ступањем на снагу овог закона престаје да важи Закон о
евиденцији о научној, културној, просветној и техничкој сарадњи са
иностранством („Службени лист СФРЈ”, бр. 59/81).
  

Члан 14.

Овај закон ступа на снагу осмог дана од дана
објављивања у „Службеном листу СРЈ”.