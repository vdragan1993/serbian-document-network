На основу члана 3. став 10. Закона о заштити и одрживом коришћењу рибљег фонда („Службени гласник РС”, брoj 128/14),
Министар пољопривреде и заштите животне средине доноси
 
ПРАВИЛНИК
о садржини и начину вођења катастра риболовних вода
"Службени гласник РС", број 3 од 15. јануара 
				2016.
 
Члан 1.
Овим правилником ближе се прописује садржина и начин вођења катастра риболовних вода (у даљем тексту: Катастар).
Члан 2.
Катастар садржи посебне табеле у које се уписују подаци о текућим и стајаћим (природним и вештачким) риболовним водама.
Члан 3.
Табела о текућим риболовним водама садржи податке о рекама и каналима и то: назив водотока, рибарско подручје коме водоток припада, јединице локалне самоуправе кроз које водоток протиче, режим риболова, посебна станишта риба, састав рибљег фонда и напомене.
Табела о стајаћим риболовним водама садржи податке о природним и вештачким језерима, барама и мртвајама, и то: назив и врсту стајаће воде, рибарско подручје коме вода припада, јединице локалне самоуправе на којима се вода простире, површину и намену стајаће воде, режим риболова, посебна станишта риба, састав рибљег фонда и напомене.
Члан 4.
Катастар се води у електронској форми.
Подаци у табели о текућим риболовним водама, уписују се по речним сливовима.
Подаци о саставу рибљег фонда уписују се у Катастар на основу података добијених истраживањима рибљег фонда у процесу израде Програма управљања рибарским подручјем и мониторинга квалитативног састава и узрасне структуре рибљег фонда, биомасе, продукције и риболовног притиска на рибљи фонд.
Подаци о прописаним мерама и режимима риболова на риболовним водама уписују се у Катастар, у складу са мерама прописаним Програмом управљања рибарским подручјем и Годишњим програмом управљања рибарским подручјем.
О променама података које садржи Катастар обавештава се министaрство надлежно за послове заштитите животне средине.
Члан 5.
Овај правилник ступа на снагу наредног дана од дана објављивања у „Службеном гласнику Републике Србије”.
Број 119-01-257/15-17
У Београду, 5. јануара 2016. године
Министар,
проф. др Снежана Богосављевић Бошковић, с.р.