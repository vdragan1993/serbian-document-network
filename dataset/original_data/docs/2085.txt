На основу члана 8. Закона о буџету Републике Србије за 2017. годину („Службени гласник РС”, број 99/16) и члана 42. став 1. Закона о Влади („Службени гласник РС”, бр. 55/ 05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
УРЕДБУ
о утврђивању Програма подстицања развоја предузетништва кроз финансијску подршку за почетнике у пословању у 2017. години
"Службени гласник РС", број 9 од 10. фебруара 
				2017.
   
Члан 1.
Овом уредбом утврђује се Програм подстицања развоја предузетништва кроз финансијску подршку за почетнике у пословању у 2017. години, који је одштампан уз ову уредбу и чини њен саставни део.
Члан 2.
Средства за спровођење ове уредбе обезбеђена су чланом 8. Закона о буџету Републике Србије за 2017. годину.
Члан 3.
Ова уредба ступа на снагу наредног дана од дана објављивања у „Службеном гласнику Републике Србије”.
05 број 110-1122/2017
У Београду, 9. фебруара 2017. године
Влада
Председник,
Александар Вучић, с.р.
ПРОГРАМ ПОДСТИЦАЊА РАЗВОЈА ПРЕДУЗЕТНИШТВА КРОЗ ФИНАНСИЈСКУ ПОДРШКУ ЗА ПОЧЕТНИКЕ У ПОСЛОВАЊУ У 2017. ГОДИНИ
1. ПРЕДМЕТ
Законом о буџету Републике Србије за 2017. годину („Службени гласник РС”, број 99/16), члан 8, у оквиру Раздела 20 – Министарство привреде, Главa 20.0, Програм 1509 – Подстицаји развоју конкурентности привреде, функција 410 – Општи, економски и комерцијални послови и послови по питању рада, Пројекат 4002 – Подршка развоју предузетништва, економска класификација 451 – Субвенције јавним нефинансијским предузећима и организацијама, опредељена су средства у износу од 700.000.000,00 динара, намењена за реализацију пројекта Подршка развоју предузетништва. Од наведеног износа, 150.000.000,00 динара, намењено је за реализацију Програма подстицања развоја предузетништва кроз финансијску подршку за почетнике у пословању у 2017. години (у даљем тексту: Програм). 
Средства за реализацију овог програма представљају de minimis државну помоћ у складу са чл. 95–97. Уредбе о правилима за доделу државне помоћи („Службени гласник РС”, бр. 13/10, 100/11, 91/12, 37/13, 97/13 и 119/14).
Програмом се утврђују циљеви, намена средстава, начин реализације и праћење реализације Програма.
Програм спроводи Министарство привреде (у даљем тексту: Министарство) у сарадњи са Фондом за развој Републике Србије (у даљем тексту: Фонд).
2. ЦИЉЕВИ
Општи циљ Програма је подршка развоју предузетништва и одрживом економском развоју.
Специфични циљеви програма су:
– подршка почетницима за отпочињање самосталног пословања кроз оснивање нових привредних субјеката;
– подстицање запошљавања; 
– подршка предузетништву жена, младих и социјалног предузетништва. 
3. НАМЕНА СРЕДСТАВА
Средства опредељена Програмом намењена су за финансијску подршку кроз суфинансирање улагања лицима која желе да покрену сопствени посао, или постојећим предузетницима, микро и малим привредним друштвима, која су регистрована у Агенцији за привредне регистре најраније у години која претходи години подношења захтева. За средства по Програму, могу да конкуришу и клијенти који су, претходно, били оснивачи и власници највише једног привредног субјекта, који је брисан из регистра, пре објављивања јавног позива.
Улагања која се могу финансирати у оквиру овог програма обухватају:
– доградњу/реконструкцију/адаптацију/санацију/пословног или производног простора;
– куповину опреме (нове или половне, не старије од пет година). Уколико је опрема половна, неопходно је доставити доказе о власништву односно начину стицања својине, доказе да је опрема плаћена у целости, картицу основних средстава власника опреме, процену судског вештака (са листе судских вештака Фонда) и изјаву власника да је спреман да је отуђи. Уколико је продавац половне опреме која је предмет куповине и кредитирања, привредни субјект овлашћен за промет/трговину, половне и ремонтоване опреме, може се прихватити понуда без процене овлашћеног судског вештака. Опрема која је предмет финансирања, у складу са овим програмом, односно за чију се набавку додељују бесповратна средства, не може бити купљена од физичког лица, сем ако није предузетник;
– трајна обртна средства, која могу да учествују највише до 20% у структури укупног инвестиционог улагања.
Подстицаји који се додељују на основу овог програма представљају наменска бесповратна средства – субвенцију, која су, као таква, изузета од принудне наплате, сходно члану 48. Закона о платном промету („Службени лист СРЈ”, бр. 3/02 и 5/03 и „Службени гласник РС”, бр. 43/04, 62/06, 111/09 – др. закон, 31/11 и 139/14 – др. закон).
Бесповратна средства не могу се користити за рефундирање трошкова у оквиру активности које су биле започете или завршене пре потписивања уговора о додели бесповратних средстава у складу са овим програмом. 
Корисник средстава је у обавези да, поред кредита Фонду, врати и одобрена бесповратна средства, у случају да, до исплате кредита, а најкраће три године од дана закључења уговора о додели бесповратних средстава са Фондом:
1. обрише из регистра предузетничку радњу односно покрене поступак ликвидације привредног друштва, 
2. отуђи предмет инвестиционог улагања и 
3. раскине радни однос оснивача привредног субјекта који истовремено мора да буде и запослен на неодређено време у том привредном субјекту. 
Уколико корисник, наведене радње изврши после наведеног рока од три године, неће бити у обавези да врати одобрена бесповратна средства, али ће се његов кредит код Фонда прогласити доспелим у целости. 
4. ФИНАНСИЈСКИ ОКВИР
Укупно расположива бесповратна средства за реализацију овог програма су 150.000.000,00 динара. Опредељена средства Фонда за кредитирање привредних субјеката по овом програму су 350.000.000,00 динара.
Привредни субјекти који задовоље услове Програма могу остварити право на финансијску подршку у виду бесповратних средстава у износу до 30% вредности улагања.
Преостали износ инвестиционог улагања финансираће се из кредита Фонда под следећим условима:




Износ за предузетнике


Кредит


Бесповратна средства


Укупно




минимални


280.000,00 динара


120.000,00 динара


400.000,00 динара




максимални


2.100.000,00 динара


900.000,00 динара


3.000.000,00 динара




   




Износ за правна лица


Кредит


Бесповратна средства


Укупно




минимални


280.000,00 динара


120.000,00 динара


400.000,00 динара




максимални


4.200.000,00 динара


1.800.000,00 динара


6.000.000,00 динара




Услови доделе кредита Фонда:
1) Кредити Фонда по овом програму одобраваће се у складу са Програмом Фонда и овим програмом, 
2) Рок отплате до пет година у оквиру кога је грејс период до једне године, 
3) Каматна стопа уз примену валутне клаузуле:
– 1,5% годишње уз гаранцију банке,
– 3% годишње уз остала средства обезбеђења,
4) Обезбеђење кредита:
– гаранција пословне банке или
– хипотека првог реда на непокретностима, само за кредите преко 1.500.000,00 динара и/или
– хипотека на пољопривредном, шумском земљишту или земљишту у грађевинском подручју које није градско грађевинско за износ до 500.000,00 динара, а део кредита изнад овог износа мора се обезбедити другим инструментима обезбеђења и/или
– уговорно јемство привредног субјекта и/или
– залога на постојећој/будућој опреми за износ до 1.500.000,00 динара, с тим да појединачна вредност опреме која се залаже не буде мања од 20.000,00 динара, а део кредита изнад овог износа мора се обезбедити другим инструментима обезбеђења и/или
– уговорно јемство физичког лица за износ до 300.000,00 динара, а део кредита изнад овог износа мора се обезбедити другим инструментима обезбеђења и
– меница и менично овлашћење дужника.
5. НАЧИН РЕАЛИЗАЦИЈЕ ПРОГРАМА
5.1 Корисници бесповратних средстава и кредита Фонда 
Право да се пријаве на јавни позив за доделу бесповратних средстава и право да поднесу захтев за кредит код Фонда, имају предузетници, микро и мала привредна друштва, који су регистровани у Агенцији за привредне регистре најраније у години која претходи години подношења захтева.
Средства из овог програма могу бити искоришћена и за исплату средстава на основу захтева привредних субјеката, поднетих до 30. децембра 2016. године, а који испуњавају услове по Програму подстицања развоја предузетништва кроз финансијску подршку за почетнике у пословању (Закључак Владе 05 број 420-3090/2016-1 од 25. марта 2016. године) и Програму о изменама и допунама Програма подстицања развоја предузетништва кроз финансијску подршку за почетнике у пословању (Закључак Владе 05 број 420-6267/2016 од 7. јула 2016. године).
5.2 Услови које морају да испуне корисници бесповратних средстава/кредита су: 
1. да су поднели попуњен захтев за кредит и захтев за доделу бесповратних средстава са потребном документацијом Фонду; 
2. да су поднели оригинал профактуре/предуговора/понуде по којој се извршава инвестиционо улагање, не старији од 30 дана од дана подношења захтева;
3. да су уписани у регистар Агенције за привредне регистре најраније у години која претходи години подношења захтева;
4. да је оснивач, привредног субјекта истовремено и запослен на неодређено време у том привредном субјекту, а уколико постоји више оснивача, потребно је да бар један од оснивача испуњава овај услов; 
5. да над њима није покренут стечајни поступак или поступак ликвидације;
6. да су регулисали доспеле обавезе јавних прихода, о чему се доставља потврда Пореске управе, не старија од 30 дана од дана подношења захтева; 
7. да подносилац захтева и повезана лица немају доспелих а неизмирених обавеза према Фонду и другим државним повериоцима; 
8. да им пре подношења захтева није изречена правоснажна мера забране обављања делатности, о чему се доставља потврда не старија од дана расписивања јавног позива; 
9. да оснивачи и/или одговорна лица нису осуђивани и да се не води истражни и/или кривични поступак, о чему се достављају потврде не старије од дана расписивања јавног позива;
10. да су у већинском приватном власништву и да нису у групи повезаних лица у којој су неки од чланова велика правна лица; 
11. да оснивач и/или одговорно лице није директор, члан, оснивач или члан управног одбора другог привредног субјекта;
12. да је оснивач, који има 60 и више година старости, приложио полису животног осигурања;
13. да у текућој фискалној години и у претходне две године (2015, 2016. и 2017. години) нису примили државну помоћ чија би висина заједно са траженим средствима прекорачила износ од 23.000.000,00 динара и да нису примили бесповратна средства из јавних средстава за исте намене у претходној или текућој години;
14. да нису у тешкоћама. Привредни субјект који је основан пре мање од три године не сматра се привредним субјектом у тешкоћама, изузев ако је реч о малом или средњем привредном субјекту који испуњава услове за отварање стечајног поступка;
15. да претежна делатност привредног субјекта уписана код Агенције за привредне регистре одговара делатности која се финансира из овог програма. 
Предност ће имати захтеви привредних субјеката чији су оснивачи прошли бесплатну обуку за започињање пословања по Програму стандардизованог сета услуга за микро, мала и средња предузећа и предузетнике, који се реализује преко акредитованих регионалних развојних агенција.
Средства по овом програму не могу се користити у сврху обављања следећих делатности: 
1. примарна пољопривредна производња. Примарна пољопривредна производња, у смислу овог програма, обухвата гајење биљних култура и домаћих животиња и остале намене у непосредној вези са гајењем биљака и животиња, као и чување и складиштење, а не обухвата хладњаче, опрему за паковање, сортирање, прераду и сл.;
2. трговинска или угоститељска делатност, изузев за услуге које обављају пекаре са производњом и продајом, услуге производње колача и торти и услуге кетеринга;
3. организовање игара на срећу, лутрија и сличних делатности; 
4. производња и продаја оружја и војне опреме; 
5. промет нафте и нафтних деривата; 
6. производња челика и синтетичких влакана и вађење угља;
7. производња и промет било ког производа или активности, које се према домаћим прописима или међународним конвенцијама и споразумима, сматрају забрањеним; 
8. грађевинарство изузев производње грађевинских производа и занатских радова;
9. производња алкохолних пића;
10. транспорт и саобраћај, осим доставних возила која служе за превоз сопствених производа и других транспортних средстава укључених у процес производње;
11. финансијске услуге, услуге маркетинга, консултантске услуге и услуге истраживања тржишта и испитивања јавног мњења. 
Средства по овом програму не могу се користити ни за пројекте привредних субјеката из осталих сектора, ако не доприносе остваривању циљева програма.
5.3 Поступак доделе бесповратних средстава
Министарство расписује јавни позив за подношење захтева за доделу бесповратних средстава, који се објављује у најмање једном дневном листу који се дистрибуира на целој територији Републике Србије .
Јавни позив, информација о начину спровођења Програма, конкурсна документација, као и информација о условима кредита код Фонда, биће објављени на интернет сајту Министарства: www.privreda.gov.rs и Фонда: www.fondzarazvoj.gov.rs.
Јавни позив је отворен док се средства из Програма не утроше, а најкасније до 31. децембра 2017. године.
Захтев за доделу бесповратних средстава се подноси, истовремено, са захтевом за кредит Фонду и то достављањем попуњеног обрасца за пријаву, као и пратеће документације којом се доказује испуњеност услова из тач. 5.1 и 5.2 ове главе.
Фонд ће примати искључиво захтеве привредних субјеката који задовољавају све услове Програма и који су предали неопходну конкурсну документацију. 
Привредни субјекти могу поднети само један захтев за доделу бесповратних средстава по овом програму код Фонда. Други захтев може бити поднет у периоду трајања јавног позива, тек након пријема обавештења да је привредном субјекту првобитан захтев одбијен.
Након пријема захтева за доделу бесповратних средстава и захтева за кредит, Фонд оцењује поднети кредитни захтев привредног субјекта. Рок за обраду захтева привредног субјекта код Фонда је највише 20 дана, након чега привредни субјект треба да буде обавештен уколико је потребно допунити документацију у одређеном року.
Информације о свим примљеним захтевима за доделом бесповратних средстава, са предлогом за одобрење или одбијање кредитног захтева уз образложење разлога одобрења или одбијања и уз сву потребну документацију, Фонд, на недељном нивоу, доставља Комисији за доделу бесповратних средстава (у даљем тексту: Комисија), коју решењем, образује министар привреде. 
Комисија врши прегледање, контролу исправности и доноси одлуке о прихватању захтева и додели бесповратних средства према редоследу пријема формално исправних захтева или одбијању захтева. Комисија је надлежна да одлучује о свим накнадним захтевима корисника за изменама услед наступања непланираних измењених околности.
Критеријуми на основу којих Комисија врши контролу исправности и оцењивање захтева дефинисани су у тач. 5.1 и 5.2 ове главе.
Ради потпунијег сагледавања квалитета предложене активности, Комисија може да затражи додатну документацију, појашњења предлога, и изврши накнадну верификацију поднете документације. 
Aдминистрaтивнo-тeхничку подршку раду Комисије пружа Фонд.
Одлуку о прихватању или одбијању захтева за доделу бесповратних средства Комисија доставља Фонду. Одлука о прихватању захтева и додели бесповратних средстава мора да садржи обавештење корисника да му се додељује de minimis држaвна помоћ.
У року од осам дана од дана доношења Одлуке Управног одбора о кредиту, Фонд о одлуци о кредиту и о одлуци о додели бесповратне помоћи обавештава привредни субјекат, а у року од 15 дана од дана достављања ових одлука, закључује уговор о додели бесповратних средстава и уговор о кредиту са привредним субјектом. 
Датумом закључења уговора се сматра онај датум када је уговор потписан од стране овлашћеног лица Фонда. Привредни субјекти који нису потписали уговор о додели бесповратних средстава, у предвиђеном року, сматраће се да су одустали од додељених бесповратних средстава, као и од кредита код Фонда. Уколико привредни субјект не потпише уговор о кредиту са Фондом, уговор о додели бесповратних средстава закључен са Фондом сматра се ништавим и обрнуто.
Уговор о додели бесповратних средстава мора да садржи новчани износ који се додељује кориснику средстава, намене за које се средства додељују, обавезу Фонда да пренесе одобрена бесповратна средства на наменски рачун корисника, обавезу корисника да инвестиционо улагање заврши најкасније у року од дванаест месеци од закључења Уговора о додели бесповратних средстава, обавезу корисника да уколико средства буџета не искористи наменски, мора да иста врати у складу са Уговором, као и временски оквир у ком привредни субјекат не сме да изврши брисање код Агенцији за привредне регистре, да отуђи предмет инвестиционог улагања, да раскине радни однос у случају привредног субјекта када оснивач мора да буде истовремено и запослен у том привредном субјекту. 
Уз уговор о додели бесповратних средстава, прилаже се и бланко меница која служи као средство обезбеђења за додељена бесповратна средстава у случају да се утврди ненаменско трошење средстава или евентуалне злоупотребе.
По закључењу уговора о додели бесповратних средстава и након успостављања свих инструмента обезбеђења по уговору о кредиту, Фонд ће, у року од 15 дана од дана успостављања инструмената обезбеђења, уплатити одобрена бесповратна средства директно на наменски рачун корисника. 
Фонд на свом сајту објављује листу свих поднетих захтева као и листу свих кандидата којима су одобрена бесповратна средства.
5.4 Поступак по приговору
Кандидати чије је захтеве за бесповратна средства Комисија одбила имају право на приговор у року од осам дана од дана пријема одлуке.
Приговор се подноси министру привреде, непосредно или препорученом поштом, на адресу Министарство привреде, Кнеза Милоша 20, 11000 Београд.
О приговору одлучује министар у року од 30 дана од дана пријема приговора.
5.5 Уговор о реализацији програма
По усвајању Програма Министарство ће са Фондом потписати уговор о комисиону који се односи на реализацију Програма, којим ће на Фонд бити пренета обавеза прикупљања и обраде захтева привредних субјеката за доделу бесповратних средстава, обавеза закључивања уговора о коришћењу бесповратних средстава са привредним субјектима, контрола наменског коришћења бесповратних средстава у периоду до исплате кредита, а најкраће три године од дана закључења уговора о додели бесповратних средстава са Фондом и редовног извештавања Министарства, као и извештавања о евентуалним неправилностима и злоупотребама. 
Министарство ће, по закључењу уговора са Фондом, пренети целокупна средстава за реализацију овог програма Фонду на буџетски рачун код Управе за трезор, у складу са уговором о реализацији Програма. 
6. ПРАЋЕЊЕ РЕАЛИЗАЦИЈЕ ПРОГРАМА
Надзор и наменску контролу коришћења средстава врши Фонд. 
Корисник средстава дужан је да Министарству, Фонду и Комисији за контролу државне помоћи, у циљу праћења коришћења средстава, омогући надзор тако што ће у сваком моменту бити омогућена контрола реализације инвестиционог пројекта као и увид у финансијску документацију. 
Фонд ће квартално достављати извештаје о реализацији и контроли спровођења Програма Министарству у наредне три године од датума потписивања последњег уговора са привредним субјектом. Министарство ће извештај ради информисања доставити Влади.
Фонд ће по завршетку свих активности, а најкасније до 31. јануара 2018. године, доставити извештај о реализацији Програма Министарству. Министарство ће извештај ради информисања доставити Влади.
Фонд ће сва неутрошена средства до 31. марта 2018. године пренети у буџет Републике Србије.