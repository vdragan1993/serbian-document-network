На основу члана 37. став 2. и члана 40. став 3. Закона о заштити и одрживом коришћењу рибљег фонда („Службени гласник РС”, број 128/14),
Министар пољопривреде и заштите животне средине доноси
ПРАВИЛНИК
о начину, алатима и средствима којима се обавља привредни риболов, као и о начину, алатима, опреми и средствима којима се обавља рекреативни риболов
"Службени гласник РС", број 9 од 10. фебруара 
				2017.
 
Члан 1.
Овим правилником ближе се прописују начин, алати и средства којима се обавља привредни риболов, као и начин, алати, опрема и средства којима се обавља рекреативни риболов.
Члан 2.
Привредни риболов обавља се мрежарским, удичарским и самоловним алатима и средствима.
За обављање привредног риболова не могу се користити мрежарски алати (обруч, кошара, завеса или дрљача) и удичарски алати (грабуља, трокрака удица, самица и пампурски струк).
Мрежарски алати и средства за привредни риболов
Члан 3.
Мрежарски алати деле се на стајаће и повлачеће.
Стајаћи мрежарски алати су стајаће мреже. Стајаће мреже које се користе у периоду летњег рачунања времена имају страну окаца најмање 50 mm у сувом стању, односно 46 mm у влажном стању, а у периоду зимског рачунања времена имају страну окаца најмање 40 mm у сувом стању, односно 37 mm у влажном стању.
Повлачећи мрежарски алати су повлачеће и поклапајуће мреже.
Повлачеће мреже које се користе у периоду летњег рачунања времена имају страну окаца најмање 50 mm у сувом стању, односно 46 mm у влажном стању, а у периоду зимског рачунања времена имају страну окаца најмање 40 mm у сувом стању, односно 37 mm у влажном стању и користе се без додатних помагала за лов рибе повлачењем по дну.
Поклапајуће мреже које се користе у периоду летњег рачунања времена имају страну окаца најмање 50 mm у сувом стању, односно 46 mm у влажном стању, а у периоду зимског рачунања времена имају страну окаца најмање 40 mm у сувом стању, односно 37 mm у влажном стању, осим сачме која има страну окаца најмање 30 mm у сувом, односно 28 mm у влажном стању.
Лов живих мамаца за привредни риболов обавља се помоћним мрежарским средствима (рогач, черенац и сачма).
Страна окаца мрежарских алата и помоћних мрежарских средстава у сувом стању одређује се мерењем размака од 11 чворова и дељењем добијеног броја са десет. При мерењу окаца мрежарских алата и помоћних мрежарских средстава у влажном стању дозвољава се смањење размака за 5%.
Удичарски алати и средства за привредни риболов
Члан 4.
Удичарски алати за привредни риболов су струкови који могу имати од десет до 100 удица. 
Начин излова рибе бућком обавља се помоћу удичарског алата главног канапа са једном једнокраком удицом и једног штапа са једном једнокраком удицом и средства бућка.
Самоловни алати
Члан 5.
Самоловни алати су бубњеви или вршке и сенкери. Самоловни алати имају страну окаца најмање 50 mm у сувом стању, односно 46 mm у влажном стању. Пречник првог обруча бубњева или вршки и сенкера не може бити већи од 1,4 m.
Сенкери који се користе у периоду од 1. децембра до 1. марта имају страну окаца најмање 30 mm у сувом стању, односно 28 mm у влажном стању.
Страна окаца самоловних алата у сувом стању одређује се мерењем размака од 11 чворова и дељењем добијеног броја са десет. При мерењу окаца самоловних алата у мокром стању дозвољава се смањење размака за 5%.
Начин обављања привредног риболова
Члан 6.
Стајаћи мрежарски алати и самоловни алати, не користе се у периоду од 1. априла до 31. маја, осим сенкера, који се у овом периоду могу користити на реци Дунав од 1075 до 863 km и реци Тиси од 60 до 0 km.
Стајаћи мрежарски алати користе се у времену од 17,00 до 8,00 часова у периоду летњег рачунања времена, а у периоду зимског рачунања времена користе се без временског ограничења.
Стајаћи мрежарски алати и самоловни алати, осим бубња, не могу се користити на растојању мањем од 30 m од обале риболовне воде, укључујући и обале речних ада.
Стајаћи мрежарски алати и самоловни алати, не могу се користити на риболивним водама или њиховим деловима, који су Програмом управљања рибарским подручјем одређен као посебна станишта риба на растојању мањем од 200 m од границе посебног станишта риба, узводно, низводно и ка матици реке.
Није дозвољена употреба свих алата за привредни риболов на реци Дунав од 863 km до 860 km.
Привредни рибар може имати највише 30 алата.
Члан 7.
Постављање мрежарских алата у риболовну воду врши се до 1/2 ширине исте. Мрежарски алат са супротне обале водотока реке или друге риболовне воде (канала, мртваја, рукаваца, бара и сл.) не поставља се истовремено.
Члан 8.
Алати којима се обавља привредни риболов морају бити видно обележени плочицом која садржи серијски број дозволе привредног рибара и редни број алата.
Алати, опрема и средства за рекреативни риболов
Члан 9.
Рекреативни риболов обавља се са обале риболовне воде одређене за рекреативни риболов без употребе чамаца и других сличних пловидбених објеката и направа, осим на риболовним водама река Дунав, Сава и Тиса на којима је дозвољена употреба чамаца за обављање рекреативног риболова.
Изузетно, чамац као помоћно средство за обављање рекреативног риболова на риболовној води може се употребити само ако је корисник рибарског подручја (у даљем тексту: корисник) његову употребу предвидео привременим програмом управљања рибарским подручјем или програмом управљања рибарским подручјем.
Начин обављања рекреативног риболова
Члан 10.
Рекреативни риболов обавља се удичарским алатима, тако да риболовац може користити највише три штапа са по две удице на сваком штапу.
Изузетно од става 1. овог члана приликом риболова вештачким мамцима риболовац може користити два вештачка мамца који укупно не могу имати више од три удице.
Лов живих мамаца за рекреативни риболов обавља се помоћним мрежарским средством, черенцем са величином окаца од 10 mm и димензија 100 х 100 cm, осим на риболовним водама чија је ширина мања од 2 m. 
Помоћно средство бућка може се користити за спортски риболов приликом одржавања риболовно-туристичких манифестација.
Помоћна опрема сонар може се користити на свим риболовним водама уколико то корисник није забранио привременим програмом управљања рибарским подручјем или програмом управљања рибарским подручјем.
Члан 11.
Рекреативни риболов свих врста пастрмки, младице Hucho hucho и липљана Thymallus thymallus обавља се само вештачким риболовним мамцем.
Није дозвољено коришћење система са воденом куглом и тиролским дрвцетом у лову свих врста пастрмки, младице Hucho hucho и липљана Thymallus thymallus.
Као живи мамац за рекреативни риболов не могу се користити алохтоне врсте риба.
Члан 12.
Даном ступања на снагу овог правилника престаје да важи Правилник о начину, алатима и средствима којима се обавља привредни риболов, као и о начину, алатима, опреми и средствима којима се обавља рекреативни риболов („Службени гласник РС”, број 42/16), а одредбе члана 3. ст. 2, 4. и 5. Правилника о начину, алатима и средствима којима се обавља привредни риболов, као и о начину, алатима, опреми и средствима којима се обавља рекреативни риболов („Службени гласник РС”, број 73/10) престају да важе 31. децембра 2017. године.
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”, осим одредаба члана 3. ст. 2, 4. и 5. овог правилника које се примењују од 1. јануара 2018. године. 
Број 119-01-149/2015-17
У Београду, 20. јануара 2017. године
Министар, 
Бранислав Недимовић, с.р.