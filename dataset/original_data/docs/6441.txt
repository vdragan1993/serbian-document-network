На основу члана 82. Закона о железници („Службени гласник РС”, број 45/13) и чланa 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси 
 
УРЕДБУ
о одвијању комбинованог транспорта до и од терминала за комбиновани транспорт који се налази на железничкој мрежи и одређивању докумената које друмски превозник треба да поседује у обављању тог вида транспорта
"Службени гласник РС", број 65 од 24. јула 
				2015.
 
Члан 1.
Овом уредбом ближе се уређује одвијање комбинованог транспорта до и од терминала за комбиновани транспорт који се налази на железничкој мрежи и одређивању докумената које друмски превозник треба да поседује у обављању тог вида транспорта.
Члан 2.
Поједини изрази, у смислу овe уредбе, имају следеће значење:
1) интермодална транспортна јединица означава измењиви транспортни суд или контејнер, као и полуприколицу и приколицу погодну за дизање дизалицом;
2) терминал за комбиновани транспорт означава место претовара интермодалних транспортних јединица са једног на други вид превоза;
3) транспорт до и од терминала за комбиновани транспорт (почетни и завршни део превозног пута) означава друмски транспорт интермодалних транспортних јединица oд граничног прелаза или од места отпреме до најближег терминала за комбиновани транспорт, односно од терминала за комбиновани транспорт до најближег граничног прелаза или места одредишта на одређеном путном правцу;
4) измењиви транспортни суд означава товарну јединицу прилагођену димензијама друмског возила са уграђеном опремом за претовар између различитих видова превоза (друмски/железнички);
5) ЦМР је товарни лист за превоз терета у међународном друмском саобраћају;
6) отпремница је документ из кога се може утврдити власник и врста ствари која се превози;
7) претоварни колосек је железнички колосек преко кога је могуће извршити претовар интермодалних транспортних јединица;
8) домаћи превозник је превозник чије се седиште, односно пребивалиште налази на територији Републике Србије;
9) страни превозник је превозник чије се седиште, односно пребивалиште налази на територији друге државе;
10) наградна дозвола је јавна исправа којом се страном превознику дозвољава приступ и кретање на територији Републике Србије под условима прописаним у дозволи.
Члан 3.
Комбиновани транспорт одвија се преко терминала за комбиновани транспорт који се налазе на железничкој мрежи и који су опремљени претоварним колосецима, опремом за претовар са једног на други вид превоза и површином за привремено складиштење интермодалних транспортних јединица итд.
Министар надлежан за послове саобраћаја одређује терминале за комбиновани транспорт на железничкој мрежи.
Члан 4.
Транспорт до и од терминала за комбиновани транспорт обавља се друмским превозом (почетни и завршни део превозног пута) и не може бити дужи од 150 km у односу на терминал за комбиновани транспорт.
Транспорт до и од терминала из става 1. овог члана:
1) не подлеже забранама саобраћаја на путевима које су на снази суботом, недељом и државним празницима;
2) омогућава превоз друмским возилима бруто масе до 44 t;
3) ослобођен је од потребе поседовања дозволе за обављање међународног друмског превоза ствари;
4) омогућава наградне дозволе страним превозницима на основу коришћења комбинованог транспорта у складу са међународним уговорима и другим међународно правним актима;
5) ослобађа се од ограничења саобраћаја на путевима која су утврђена посебним прописом.
Министар надлежан за послове саобраћаја одређује путне правце за транспорт до и од терминала.
Члан 5.
Документа која домаћи или страни друмски превозник треба да поседује и којим доказује да обавља транспорт до и од терминала за комбиновани транспорт је ЦМР товарни лист, други међународно признати товарни документ или отпремница.
Документа из става 1. овог члана морају се чувати у друмском возилу и показати на увид надлежном органу.
Члан 6.
Пропис из члана 3. став 2. и пропис из члана 4. став 3. донеће се до 30. јуна 2017. године.
Члан 7.
Ова уредба ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2018. године.
 
05 број 110-7747/2015
У Београду, 16. јула 2015. године
Влада
Председник,
Александар Вучић, с.р.