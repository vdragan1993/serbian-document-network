На основу члана 22а став 3. Закона о задругама
(„Службени гласник СРС", број 57/89 и „Службени гласник РС", број
46/95),Министар за омладину и спорт доноси


 


 


ПРАВИЛНИК


о садржају и облику исправе
о чланству у омладинској задрузи и садржају и начину вођења евиденције у омладинској
задрузи

"Службени
гласник РС", број 5 од 1. фебруара 1996.

 

 

Члан 1.

Овим правилником прописује се садржај и облик исправе о
чланству у омладинској задрузи (у даљем тексту: чланска карта) и садржај и начин
вођења евиденције о члановима омладинске задруге, радном ангажовању омладинаца
(подаци о послодавцу, врсти посла и времену радног ангажовања) и о оствареним накнадама
за рад.

 

Члан 2.

Чланска карта је величине 75 x 100 мм и има четири стране.


Чланска карта издаје се члану омладинске задруге на обрасцу
бр. 1. који је одштампан уз овај правилник и чини његов саставни део. 


Чланска карта израђује се од танког картона који се улаже
у корице од пластике. 

Чланска карта штампа се и исписује на српском језику ћириличним
писмом.

 

Члан 3.

Омладинска задруга брише из евиденције омладинца који престане
да буде члан омладинске задруге.

 

Члан 4.

Омладинска задруга води на Евиденцијском картону члана омладинске
задруге евиденцију о члановима омладинске задруге, радном ангажовању омладинца
(подаци о послодавцу, врсти посла и времену радног ангажовања) и о оствареним накнадама
за рад. 

Евиденцијски картон члана омладинске задруге је величине
297 x 210 мм и води се на обрасцу бр. 2. који је одштампан уз овај правилник и чини
његов саставни део. 

Број чланске карте истовремено је редни број Евиденцијског
картона члана омладинске задруге.

 

Члан 5.

Подаци се уносе у Евиденцијски картон члана омладинске задруге
одмах по издавању упута-уговора за посао и по закључењу упута-уговора. 


Евиденцијски картон члана омладинске задруге чува се трајно.

 

Члан 6.

Овај
правилник ступа на снагу осмог дана од дана објављивања у „Службеном гласнику Републике
Србије".

 

Број
110–54/96

У Београду,
19. јануара 1996. године


Министар

за омладину и
спорт,


Владимир Цветковић, с.
р.