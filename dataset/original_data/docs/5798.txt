На основу члана 125. тачка 1) Закона о ветеринарству („Службени гласник РС”, бр. 91/05, 30/10 и 93/12) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),
Министар пољопривреде, шумарства и водопривреде доноси
 
НАРЕДБУ
о предузимању мера за спречавање уношења заразне болести афричке куге свиња (Pestis suum africana) у Републику Србију
"Службени 
				гласник РС", број 40 од 11. априла 2014.
 
1. Ради спречавања уношења заразне болести Афричке куге свиња у Републику Србију, забрањује се увоз и провоз пошиљки:
1) живих домаћих и дивљих свиња;
2) семена, ембриона и оплођених јајних ћелија пореклом од домаћих и дивљих свиња;
3) меса пореклом од домаћих и дивљих свиња;
4) производа од меса пореклом од домаћих и дивљих свиња, осим:
– производа од меса термички третираног у херметички затвореној посуди (конзерве), са постигнутом Fo вредношћу од три или више,
– производа од меса термички третираног на минималној температури од +80°C, која се мора постићи у месу и/или свим деловима током обраде производа од меса;
5) кожа пореклом од домаћих и дивљих свиња, осим штављене;
6) споредних производа животињског порекла и добијених споредних производа пореклом од домаћих и дивљих свиња, осим добијених производа који су термички третирани на минималној температури од +80°C, која се мора постићи у свим деловима споредних производа током обраде.
2. Забрана увоза и провоза пошиљки из тачке 1. ове наредбе примењује се на пошиљке из држава у којима постоји сумња, односно потврда болести Афричке куге свиња.
3. Ова наредба ступа на снагу даном објављивања у „Службеном гласнику Републике Србије”.
 
Број 110-00-193/2014-09
У Београду, 9. априла 2014. године
Министар,
проф. др Драган Гламочић, с.р.