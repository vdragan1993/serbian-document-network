Редакцијски пречишћен текст
 
 
На основу члана 18. став 3. Закона о играма на срећу („Службени гласник РС”, бр. 88/11 и 93/12 – др. закон), 
	
Министар регионалног развоја и локалне самоуправе доноси
 
ПРАВИЛНИК
о начину и критеријумима расподеле дела средстава из наменских примања буџета Републике која се остварују приређивањем игара на срећу, а користе за финансирање локалне самоуправе

	"Службени гласник РС", бр. 54 од 21. јуна 2013, 102 од 11. 
	децембра 2015.
 
Предмет уређивања
Члан 1.
Овим правилником уређују се начин и критеријуми за расподелу средстава из наменских примања буџета Републике (у даљем тексту: средства) која се остварују приређивањем игара на срећу, а користе за финансирање локалне самоуправе, у складу са Законом о играма на срећу („Службени гласник РС”, бр. 88/11 и 93/12 – др. закон). 
	
 
Управљање средствима
Члан 2.
Средствима из члана 1. овог правилника, у складу са чланом 17. став 2. Закона о играма на срећу, управља министарство надлежно за послове локалне самоуправе (у даљем тексту: Министарство).
Министарство управља средствима тако што њихову расподелу врши на начин, по критеријумима и спроведеном поступку утврђеним овим правилником. 
	
 
Циљеви ради чијег остваривања се врши расподела средстава
Члан 3.
Расподела средстава врши се јединицама локалне самоуправе, ради остваривања следећих циљева:
1) учешће у обезбеђивању недостајућег дела средстава у пуном или делимичном износу за реализацију нових или завршетак започетих пројеката који се финансирају из буџета јединице локалне самоуправе, 
	
као и за припрему неопходне пројектне документације за финансирање 
	пројеката из других средстава, а од посебног су значаја за локални економски 
	развој, инвестиције и запошљавање*; 
	
2) пружање техничке и друге помоћи у циљу модернизације рада органа јединице локалне самоуправе 
	* ;
3) пружање помоћи јединици локалне самоуправе која је погођена елементарном непогодом, 
	миграционом кризом* или другом несрећом већих размера.
*Службени гласник РС, број 102/2015
 
Проценат издвајања средстава за остваривање циљева за које се врши расподела средстава

Члан 4.*

Укупан износ средстава који се расподељује по јавном позиву за 
	остваривање циљева из члана 3. овог правилника, расподељује се на следећи 
	начин:*

1) 40% за циљ из тачке 1);*

2) 40% за циљ из тачке 2);*

3) 20% за циљ из тачке 3).*
*Службени гласник РС, број 102/2015
 
Захтеви за расподелу средстава, јавни позив и одлука о расподели средстава 
	
Члан 5.
Расподела средстава се врши на основу поднетих захтева заинтересованих јединица локалне самоуправе на објављен јавни позив за остваривање циљева из члана 3. тач. 1) и 2) овог правилника.
Расподела средстава за остваривање циља из члана 3. тачка 3) овог правилника 
	
може се вршити* независно од објављивања јавног позива. 
	
Захтеви из става 1. овог члана подносе се Министарству – Комисији за спровођење поступка и утврђивање предлога за расподелу средстава (у даљем тексту: Комисија) на основу јавног позива.
*Службени гласник РС, број 102/2015
 
Члан 6.
Одлуку о расподели средстава доноси министар надлежан за послове локалне самоуправе (у даљем тексту: Министар).
Одлука из става 1. овог члана садржи: назив јединице локалне самоуправе којој су средства додељена, за остваривање којих циљева су средства додељена и у ком износу. 
	
Одлука о расподели средстава се објављује у „Службеном гласнику Републике Србије”.
 
Члан 7.
Министарство ће, на основу одлуке о расподели средстава, закључити уговор о коришћењу бесповратних средстава са јединицама локалне самоуправе којима су средства додељена.
Уговор нарочито садржи новчани износ који се додељује кориснику средстава, намене за које се средства додељују и обавезу корисника да уколико средства не користи наменски, иста врати у складу са уговором.
 
Образовање и састав Комисије 
Члан 8.
Комисију образује Министар решењем. 
Комисија има председника и четири члана. 
Комисија доноси пословник о свом раду.
Стручне и административно-техничке послове за потребе Комисије обавља Министарство. 
	
 
Задаци Комисије
Члан 9.
Комисија:
1) разматра захтеве јединица локалне самоуправе за расподелу средстава (захтеве који су благовремено поднети и садрже сву потребну документацију);
2) утврђује предлог одлуке за расподелу средстава и доставља га Министру у року од 15 дана од дана истека рока за подношење захтева по објављеном јавном позиву;
3) разматра извештаје јединица локалне самоуправе из члана 21. овог правилника;
4) прати реализацију циљева ради којих су средства расподељена и начин утрошка средстава на основу извештаја, као и на други погодан начин;
5) сачињава извештај о реализацији циљева, ради чијих остваривања је вршена расподела средстава и доставља га Министру.
 
Садржина јавног позива
Члан 10.
Министарство објављује јавни позив за расподелу средстава два пута у току календарске године у „Службеном гласнику Републике Србије” и на сајту Министарства.
Министарство објављује један јавни позив у току календарске године уколико процени да је то економичније, имајући у виду висину средстава из члана 1. овог правилника, која су предвиђена за ту календарску годину.
У јавном позиву јединицама локалне самоуправе за расподелу средстава наводе се нарочито:
1) износ средстава који се расподељује за остваривање појединих циљева из члана 3. тач. 1) и 2) овог правилника; 
	
2) да максимални износ средстава који се може расподелити по једном захтеву износи 5.000.000 динара;
3) критеријуми за утврђивање предлога за расподелу средстава за циљеве из члана 3. тач. 1) и 2) овог правилника;
4) потребна документација коју су јединице локалне самоуправе дужне да поднесу уз захтеве за доделу средстава.
 
Рокови за достављање и одлучивање по захтеву
Члан 11.
Рок за достављање захтева јединица локалне самоуправе за расподелу средстава је 15 дана од дана објављивања јавног позива. 
	
Рок за одлучивање по захтевима јединица локалне самоуправе за расподелу средстава је 30 дана од дана истека рока за подношење захтева по објављеном јавном позиву.
 
Посебан случај расподеле средстава

Члан 12.*

Министар може донети одлуку о расподели средстава као помоћ за 
	отклањање насталих последица из члана 3. тачка 3) овог правилника, у укупном 
	износу нерасподељених средстава по јавним позивима до 1. новембра текуће 
	године.*
*Службени гласник РС, број 102/2015
 
Расподела средстава за пројекте 
Члан 13.
Приликом спровођења поступка и утврђивања предлога за расподелу средстава, ради остваривања циља из члана 3. тачка 1) овог правилника Комисија:
1) цени у којој мери пројекти, у вези са којима је поднет захтев за расподелу средстава, доприносе остваривању изворних послова јединице локалне самоуправе;
2) остварује увид у достављену документацију, а нарочито цени извештај надзорног органа који садржи податке: колика је укупна финансијска, односно уговорена вредност пројекта, у ком року се предвиђа завршетак пројекта, у којој фази реализације се налази пројекат, количина и врста изведених радова, неопходна средства за реализацију започетог пројекта са спецификацијом радова;
3) остварује увид у пројектну документацију: грађевинску дозволу, акт надлежног органа на основу којег започиње извођење радова на пројекту за који је поднет захтев, закључене уговоре, спецификације радова и документацију која се односи на спроведене поступке јавне набавке који су претходили закључивању уговора; 
	
4) остварује увид у одлуку о буџету јединице локалне самоуправе у делу којим су утврђена средства за реализацију конкретног пројекта;
5) остварује увид у стање на терену;
6) оцењује оправданост пројекта, са становишта побољшања животног стандарда и услова живота грађана на територији јединице локалне самоуправе. 
	
 
Расподела средстава за модернизацију рада органа
Члан 14.
Приликом спровођења поступка и утврђивања предлога за расподелу средстава, ради остваривања циља из члана 3. тачка 2) овог правилника, Комисија нарочито узима у обзир утицај пружања помоћи на повећање ефикасности пружања услуга грађанима, обављање поверених послова, на подстицање нових инвестиција које доприносе развоју јединице локалне самоуправе, као и потребу за подизањем постојећег нивоа техничко-информатичке и просторне опремљености органа јединице локалне самоуправе и месних заједница. 
	
 
Расподела средстава за санирање елементарне непогоде и друге несреће већих размера
Члан 15.
Приликом спровођења поступка и утврђивања предлога за расподелу средстава, ради остваривања циља из члана 3. тачка 3) овог правилника, потребно је водити рачуна да се пружи помоћ јединицама локалне самоуправе сразмерно висини штете која је причињена елементарном непогодом,
	

миграционом кризом* или другом несрећом већих размера.
*Службени гласник РС, број 102/2015
 
 
Поступак рада Комисије
Члан 16.
Комисија, полазећи од укупног износа средстава за расподелу, пре објављивања јавног позива, обрачунава висину износа средстава за остваривање појединих циљева у складу са чланом 4. овог правилника.
По истеку рока за подношење захтева Комисија:
1) разматра све благовремено поднете захтеве;
2) проверава да ли је уз сваки захтев поднета тражена документација и уколико је потребно захтева допуну документације;
3) применом критеријума из овог правилника утврђује предлог одлуке за расподелу средстава и доставља га Министру.
 
Утврђивање приоритета за расподелу средстава
Члан 17.
У случају да су укупни захтеви јединица локалне самоуправе који испуњавају услове за расподелу средстава ради остваривања одређеног циља већи од износа средстава намењених за расподелу по том основу, Комисија приликом утврђивања предлога одлуке за расподелу средстава, поред оцене критеријума за сваки циљ за чије остваривање је поднет захтев цени: 
	
1) степен развијености јединице локалне самоуправе, у складу са важећом уредбом о утврђивању јединствене листе развијености региона и јединица локалне самоуправе;
2) да су конституисани органи, службе и тела јединице локалне самоуправе предвиђени Законом о локалној самоуправи („Службени гласник РС”, број 129/07) и статутом јединице локалне самоуправе;
3) степен ефикасног коришћења средстава одобрених по одлукама донетим по ранијим јавним позивима;
4) значај пројекта за побољшање услова живота и рада грађана, као и значај пројекта за грађане више јединица локалне самоуправе.
 
Делимично прихватање захтева
Члан 18.
У случају да Комисија утврди да су захтеви више јединица локалне самоуправе оправдани, али да за расподелу нема довољно средстава како би се удовољило свим захтевима, може предложити да се јединици локалне самоуправе додели део захтеваних средстава ако би се и на тај начин допринело остваривању циља због кога је захтев поднет. 
	
 
Расподела средстава у случају недовољног броја захтевау односу на опредељена средства
Члан 19.
У случају да су укупни захтеви јединица локалне самоуправе који испуњавају услове за расподелу средстава ради остваривања одређеног циља, мањи од износа средстава намењених за расподелу по том основу, Комисија приликом утврђивања предлога одлуке за расподелу средстава по том јавном позиву, за нерасподељени износ средстава по одређеном циљу, предлаже расподелу средстава у оквиру другог циља.
 
Конкретизација захтева
Члан 20.
Захтев за расподелу средстава по јавном позиву који се подноси ради остваривања циљева из члана 3. тач. 1) и 2) овог правилника, може се односити само на један предвиђен случај. 
	
 
Обавеза подношења извештаја
Члан 21.
Јединица локалне самоуправе која је остварила право на расподелу средстава дужна је да Министарству поднесе привремени извештај о утрошку средстава, за намену за коју су средства додељена, на свака два месеца од дана извршеног преноса средстава на рачун јединице локалне самоуправе до утрошка средстава.
Коначни извештај о начину утрошка средстава и реализацији намене за коју су средства додељена јединица локалне самоуправе доставља Министарству у року од седам дана од дана утрошка средстава.
 
Члан 22.
Министарство доставља Влади, ради информисања, једном годишње, извештај о реализацији циљева, ради чијих остваривања је вршена расподела средстава јединицама локалне самоуправе у току календарске године.
 
Ступање на снагу 
Члан 23.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 310-110-00-4/2013-04
У Београду, 14. маја 2013. године
Министар,
мр Верица Калановић, 
	с.р.