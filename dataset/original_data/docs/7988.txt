На основу члана 250. став 2. Закона о здравственој заштити („Службени гласник
РС”, број 107/05), 

Министар здравља доноси 

 

ПРАВИЛНИК 

о висини трошкова здравствене инспекције у
поступку по захтеву странке 

„Службени гласник РС“, број 17 од 13. марта 
2009.

  

Члан 1.

 Овим правилником прописује се висина трошкова здравствене инспекције насталих у
поступку по захтеву странке. 

 

Члан 2.

 Висина трошкова здравствене инспекције у поступку по захтеву странке утврђује
се према обиму и начину предузимања прописаних радњи здравственог инспектора,
сразмерно специфичности, сложености и значају предмета надзора. 

 

Члан 3.

 Подносилац захтева дужан је да за спровођење инспекцијског надзора, на име
трошкова поступка, уплати одговарајући новчани износ, и то за: 

1) утврђивање испуњености прописаних услова за почетак рада и обављање
здравствене делатности у здравственој установи – 38.000,00 динара по објекту; 

2) утврђивање испуњености услова за почетак рада и обављање здравствене
делатности у приватној пракси – 22.100,00 динара по објекту; 

3) утврђивање испуњености услова за почетак рада и обављање здравствене
делатности у организационим јединицама факултета здравствене струке – 32.000,00
динара по објекту; 

4) утврђивање испуњености услова за почетак рада и обављање здравствене
делатности у установама социјалне заштите, заводима за извршавање заводских
санкција и другим правним лицима за које је посебним законом предвиђено да
обављају и одређене послове из здравствене делатности – 18.300,00 динара; 

5) утврђивање испуњености услова за почетак рада и обављање послова превентивне
здравствене делатности у ординацији медицине рада за потребе запослених код
одређеног послодавца – 22.100,00; 

6) утврђивање испуњености услова за обављање прекида трудноће у гинеколошкој
ординацији у приватној пракси – 22.100,00 динара; 

7) утврђивање испуњености услова за вршење здравствених прегледа и издавање
лекарских уверења о телесној и душевној способности лица за управљање возилом
на моторни погон – 22.000,00 динара; 

8) претходне и периодичне лекарске прегледе радника – 13.000,00 динара; 

9) утврђивање испуњености прописаних услова за почетак рада и обављања послова
дезинфекције, дезинсекције и дератизације од стране правног лица и предузетника
– 28.000,00 динара. 

 

Члан 4.

 Новчани износ утврђен на име накнаде трошкова прописаних у члану 3. овог
правилника подносилац захтева уплаћује на рачун буџета Републике Србије. 

 

Члан 5.

 Даном ступања на снагу овог правилника престаје да важи Правилник о трошковима
и начину утврђивања висине трошкова насталих у поступку вршења инспекцијског
надзора по захтеву странке („Службени гласник РС”, бр. 41/96, 44/96, 39/99,
14/00, 58/01 и 17/06). 

 

Члан 6.

 Овај правилник ступа на снагу осмог дана од дана објављивања у „Службеном
гласнику Републике Србије”. 

 

 

Број 110-00-311/2008-02 

У Београду, 24. фебруара 2009. године 

Министар, 

проф. др Томица Милосављевић, с.р.