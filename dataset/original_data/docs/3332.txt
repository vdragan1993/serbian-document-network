Сокој – Организација музичких аутора Србије, из Београда, Мишарска 12–14 (у даљем тексту: Сокој) са једне стране и Јавна медијска установа Радио-телевизија Војводине (у даљем тексту: РТВ) са друге стране, 4. марта 2015. године потписали су Споразум о тарифи накнада за коришћење музичких дела из репертоара Сокоја од стране РТВ-а, те на основу члана 174. став 4. Закона о ауторском и сродним правима („Службени гласник РС”, бр. 104/09, 99/11 и 119/12),
Сокој објављује
 
ТАРИФУ
накнада које наплаћује Сокој по основу емитовања музичких дела на радијским и телевизијским програмима РТВ-а
"Службени 
				гласник РС", број 29 од 23. марта 2015.
 
Члан 1.
Овом тарифом утврђује се висина ауторске накнаде за емитовање музичких дела из репертоара Сокоја (у даљем тексту: репертоар) на радијском и телевизијском програму РТВ-а, као и услови коришћења репертоара, рок и начин наплате накнаде и начин коришћења због којих се висина накнаде увећава или смањује.
Члан 2.
Репертоар Сокоја чине музичка дела:
1) домаћих аутора и носилаца ауторских права, чланова Сокоја, који су уговором уступили своја права Сокоју, на основу члана 153. Закона о ауторским и сродним правима;
2) домаћих аутора и носилаца ауторских права, чланова Сокоја, чија права Сокој штити на основу члана 180. Закона о ауторском и сродним правима;
3) страних аутора и носилаца ауторских права у Републици Србији, чија права Сокој штити на основу члана 186. Закона о ауторском и сродним правима.
Члан 3.
За коришћење репертоара Сокоја, РТВ је дужан да:
– прибави дозволу од Сокоја, закључивањем уговора о неискључивом уступању права емитовања репертоара;
– достави Сокоју податке који се односе на процентуалну заступљеност музичког репертоара у односу на укупно трајање програма одвојено за радио станице и одвојено за телевизијске станице;
– редовно обавештава Сокој о свим чињеницама које су релевантне за обрачун накнаде која се плаћа према и у складу са одредбама ове тарифе;
– редовно доставља податке о приходима;
– плаћа коришћење репертоара Сокоја, по рачуну Сокоја, сваког месеца, у року од 10 дана од дана пријема рачуна; 
– овлашћеним лицима Сокоја, у оквиру контроле искоришћавања репертоара, омогући увид у целокупну документацију која се односи на приходе везане за делатност емитовања, а који су релевантни за обрачун накнаде која се према тарифи плаћа, у складу са чланом 187. став 6. Закона.
Члан 4.
Свако коришћење репертоара обавезује РТВ да плати накнаду за коришћење репертоара Сокоја и испуни друге обавезе прописане законом и овом тарифом, независно да ли је закључио уговор са Сокојем.
Коришћење репертоара без дозволе Сокоја сматра се неовлашћеним и представља привредни преступ и прекршај из чл. 215. и 216. Закона о ауторском и сродним правима („Службени гласник РС”, бр. 104/09, 99/11 и 119/12) као и кривично дело из члана 199. Кривичног законика („Службени гласник РС”, бр. 85/05, 88/05 – исправка, 107/05 – исправка, 72/09, 111/09, 121/12, 104/13 и 108/14).
РТВ је дужан да до 15-ог у месецу за претходни месец достави пописе емитованих музичких дела у форми коју прописује Сокој.
Члан 5.
РТВ је дужан да доставља Сокоју податке о приходима, и то до 5-ог у месецу за претходни месец, као и да достави биланс успеха за претходну годину најкасније до 15. марта текуће године, оверен од стране надлежног државног органа. Поред биланса успеха, РТВ је дужан да приложи и релевантну финансијску и другу документацију из које се може поуздано утврдити основица за обрачун накнаде. 
Ако РТВ не достави годишњи биланс успеха за претходну годину, Сокој ће утврдити коначни годишњи обрачун накнаде примењујући податке из јавно доступних финансијских извештаја, преко интернет страница Агенције за привредне регистре, Народне банке Србије или других надлежних државних органа.
Члан 6.
Накнада се утврђује применом одговарајућег процента на основицу за обрачун накнаде, у складу са овом тарифом. 
Основицу за обрачун накнаде за коришћење репертоара Сокоја чини приход везан за делатност емитовања РТВ-а, и то:
– приход који је у складу са законом и другим прописима намењен финансирању делатности емитовања РТВ-а (претплата, такса, буџетска давања, субвенције, донације, дотације итд.), као и било који други приход намењен финансирању делатности емитовања РТВ-а, и 
– приход остварен маркетиншком делатношћу.
Према заступљености репертоара, на основицу се примењују следећи проценти:




Заступљеност репертоара


приход намењен за финансирање делатности емитовања РТВ-а


Приход од маркетинга




до 14,99% 


1,5 % 


2,3%




од 15% до 29,99% 


1,7 % 


2,8%




од 30% до 49,99%


1,9 % 


3,3%




од 50% до 74,99% 


2,1 %


3,8 %




од 75% 


2,3 %


4,3 %




Заступљеност музичког репертоара представља процентуални однос укупног учешћа репертоара у односу на укупно трајање програма.
Уколико РТВ емитује програм и путем радија и путем телевизије, накнада се обрачунава на основу утврђених процената о заступљености музичког репертоара посебно за радио и посебно за телевизију, те се на наведени начин обрачунава просечна стопа.
Члан 7.
 У случају да РТВ не достави у року све податке релевантне за обрачун накнаде, Сокој ће накнаду утврдити у месечном аконтативном износу, до коначног обрачуна накнаде који ће бити утврђен по добијању свих релевантних података.
Висина аконтације се утврђује на основу:
1. раније достављених података РТВ-а о оствареном приходу, и/или података о приходу за последњи месец за који је РТВ исте доставио,
2. података добијених од државних органа, агенција и слично.
Обрачунату накнаду, било путем достављених месечних података о приходима или путем аконтативне накнаде, Сокој ће кориговати у складу са годишњим финансијским извештајима РТВ-а, на основу чега ће урадити коначни обрачун накнаде за претходну годину.
Члан 8.
На основу обрачунате накнаде, Сокој ће РТВ-у издавати одговарајуће месечне рачуне, увећане за износ обрачунатог ПДВ-а, у складу са позитивним законским прописима.
РТВ је дужан да плати накнаду по рачуну у року од 10 дана од дана пријема рачуна Сокоја.
Члан 9.
Сокој у обављању контроле података меродавних за примену тарифе може затражити додатне податке од РТВ-а и право увида у одговарајућу документацију (аналитичка картица, налози за књижење и документацију на основу које су формирани налози за књижење), која је потребна у циљу сачињавања коначног обрачуна накнаде, а што је РТВ, сагласно Закону о ауторском и сродним правима, дужна да омогући на званичан захтев представника Сокоја, а најкасније у року од 15 дана од пријема захтева. 
Члан 10.
Сокој ће одобрити попуст у висини од 10% на износ обрачунате накнаде уколико РТВ има закључен уговор са Сокојем и у уговореним роковима, кумулативно испуни следеће услове:
– пријави податке за обрачун накнаде који су предвиђени овом тарифом, 
– достави веродостојне пописе емитованих дела у форми коју прописује Сокој, 
– накнаду по рачуну исплати у целости у року од 10 дана по испостављеном рачуну Сокоја.
Члан 11.
Накнада одређена овом тарифом примењује се почев од 1. марта 2015. године, закључно са 31. децембром 2015. године, а за сваку следећу годину у наредном периоду од три године накнада се увећава за 0,10%.
Члан 12. 
Ова тарифа ступа на снагу осмог дана од дана објављивања у „Службеном гласнику Републике Србије”.
Ступањем на снагу ове тарифе престаје да важи Тарифа накнада које наплаћује Сокој по основу емитовања музичких дела на радијским и ТВ програмима Радио дифузне установе РТВ објављена у „Службеном гласнику РС”, број 47/10.
 
Број 02-1092/1
У Београду, 19. марта 2015. године
Председник Управног одбора Сокоја,
Петар Стокановић, с.р.