На основу члана 8. Законa о буџету Републике Србије за 2016. годину („Службени гласник РС”, број 103/15), члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14) и Споразума о успостављању специјалних паралелних односа између Републике Србије и Републике Српске („Службени гласник РС”, број 70/07), 
Влада доноси
 
УРЕДБУ
о утврђивању Програма подстицања привредног развоја Подриња у 2016. години
"Службени гласник РС", број 45 од 6. маја 
				2016.
 
Члан 1.
Овом уредбом утврђује се Програм подстицања привредног развоја Подриња у 2016. години, који је одштампан уз ову уредбу и чини њен саставни део.
Члан 2.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-4149/2016 
У Београду, 27. априла 2016. године 
Влада
Председник,
Александар Вучић, с.р.
 
ПРОГРАМПОДСТИЦАЊА ПРИВРЕДНОГ РАЗВОЈА ПОДРИЊА У 2016. ГОДИНИ 
I. Уводни део
Законом о буџету Републике Србије за 2016. годину („Службени гласник РС”, број 103/15), на Разделу 20 – Министарство привреде, Програм 1505 – Регионални развој, Функција 474 – Вишенаменски развојни пројекти, Програмска активност/Пројекат 4005 – Програм развоја Подриња, Економска класификација 463 – Трансфери осталим нивоима власти, опредељен је износ од 30.000.000,00 динара за реализацију Програма подстицања привредног развоја Подриња у 2016. години.
Програмом подстицања привредног развоја Подриња у 2016. години (у даљем тексту: Програм) утврђују се циљеви, мере, начин реализације и праћење реализације Програма. 
Програм представља део активности Владе Републике Србије и Владе Републике Српске у циљу реализације Споразума о успостављању специјалних паралелних односа (потписан 26. септембра 2006. године). Подриње обухвата 31 јединицу локалне самоуправе са обе стране реке Дрине – у Републици Србији: Шид, Сремска Митровица, Богатић, Шабац, Лозница, Мали Зворник, Крупањ, Ваљево, Осечина, Љубовија, Косјерић, Бајина Башта, Ужице, Чајетина, Прибој и Коцељева, а у Републици Српској: Бијељина, Лопаре, Угљевик, Зворник, Братунац, Власеница, Хан Пијесак, Милићи, Сребреница, Вишеград, Рогатица, Рудо, Фоча, Ново Горажде и Шековићи.
Програм спроводи Министарство привреде (у даљем тексту: Министарство). 
II. Циљ Програма
Циљ Програма је интегрисани привредни развој јединица локалне самоуправе Подриња на територији Републике Србије кроз заједничке иницијативе на међувладином, регионалном и локалном нивоу. 
III. Начин реализације
Програм ће се реализовати кроз подршку јединицама локалне самоуправе за суфинансирање учешћа у пројектима од значаја за привредни развој јединица локалне самоуправе и за унапређење међуопштинске, међурегионалне и прекограничне сарадње. 
IV. Корисници
Право на коришћење бесповратних средстава имају Програмом обухваћене јединице локалне самоуправе Републике Србије за реализацију заједничких програма и пројеката из области привредног развоја са јединицама локалне самоуправе Подриња Републике Српске.
V. Намена бесповратних средстава
Бесповратна средства су намењена за суфинансирање учешћа јединица локалне самоуправе у реализацији пројеката од значаја за привредни развој.
Пројекти који су предмет суфинансирања од стране Министарства су: 
1) пројекти који доприносе стварању повољних услова за повезивање малих и средњих предузећа, повећање запослености, иновативности и конкурентности, побољшање пословне и инвестиционе климе; 
2) пројекти пословне инфраструктуре, укључујући и основну инфраструктуру која доприноси развоју пословне инфраструктуре (прилазни пут, комунална инфраструктура и сл.). Под пословном инфраструктуром подразумевају се: индустријске зоне, индустријско-технолошки паркови, пословни инкубатори, кластери и ревитализација браунфилд локација; 
3) пројекти унапређења међуопштинске сарадње у области привредног развоја;
4) пројекти јавно-приватног партнерства.
VI. Услови за доделу бесповратних средстава јединицама локалне самоуправе
Услови под којима се јединицама локалне самоуправе додељују бесповратна средства су: 
1) попуњен пријавни формулар;
2) споразум о сарадњи (споразум, меморандум, partnership agreement и сл.) са јединицама локалне самоуправе Подриња Републике Српске;
3) да су обезбедиле средства за суфинансирање пројекта; 
4) да рачун подносиоца захтева није у блокади; 
5) да су потписале уговор са представницима домаћег или међународног донатора у случају суфинансирања реализације пројеката од значаја за развој Подриња. 
VII. Финансијски оквир 
Министарство ће суфинансирати до 70% финансијског учешћа које су обезбедиле јединице локалне самоуправе, и то само за оправдане трошкове, без пореза на додату вредност. Максимални износ одобрене бесповратне помоћи по пројекту не може прећи износ од 5.000.000,00 динара. 
Код пројеката са учешћем више партнера који заједнички учествују у кофинансирању пројекта, право на суфинансирање остварују сви партнери сразмерно учешћу, а средства добија носилац пројекта који је одговоран за расподелу средстава. 
VIII. Оправдани трошкови који су предмет суфинансирања 
Суфинансираће се следећи оправдани трошкови: трошкови људских ресурса, радови, трошкови пројекта: трошкови израде студија, истраживања, трошкови израде пројектно-техничке документације, трошкови израде публикација, трошкови за повећање видљивости пројекта и трошкови евалуација. 
Трошкови људских ресурса не могу да буду виши од 20% укупног износа средстава. 
Средства за реализацију мере не могу се користити за: заостале обавезе по основу такси и пореза, зајмове и рате за отплату кредита, трошкове гаранција, полисе осигурања, камате, трошкове банкарског пословања, курсне разлике, царинске и административне трошкове, кредитирање трећих лица и куповину опреме. 
IX. Динамика преноса средстава
Средства одобрене бесповратне помоћи исплатиће се према следећој динамици: 
– 50% одобреног износа биће исплаћено након потписивања уговора између Министарства и корисника средстава, и то у року од 30 дана од дана потписивања; 
– 50% одобреног износа биће исплаћено након реализације активности, односно након подношења извештаја о реализацији активности и остале неопходне документације чији ће садржај бити дефинисан уговором. 
X. Јавни позив 
Министарство ће по доношењу Програма од стране Владе расписати јавни позив за учешће у Програму. 
Пријаве ће се примати најкасније до 1. октобра 2016. године, односно док се не утроше расположива средства. 
Уколико се расположива средства утроше пре истека крајњег рока за подношење пријава, обавештење о тој чињеници ће бити доступно на интернет страници Министарства: www.privreda.gov.rs. 
Министарство ће објавити јавни позив у „Службеном гласнику Републике Србије”.
Министарство ће јавни позив, конкурсну документацију и обрасце објавити на интернет страници Министарства: www.privreda.gov.rs. 
XI. Неопходна документација
Неопходна документација која се обавезно подноси приликом пријављивања: 
1) правилно попуњен пријавни формулар – Образац број 1; 
2) оснивачки акт подносиоца захтева (потписан и оверен); 
3) извештај Народне банке Србије да рачун подносиоца није у блокади; 
4) оверена копија финансијских извештаја подносиоца за претходну финансијску годину (биланс стања и биланс успеха) за коју су рачуни затворени и завршни рачун; 
5) потврду надлежне филијале Пореске управе о измиреним обавезама по основу пореза и доприноса закључно са датумом објављивања јавног позива; 
6) потписана писмена изјава о сарадњи јединица локалне самоуправе или других партнера – Образац број 2 и фотокопија акта о сарадњи; 
7) потписана писмена изјава о сагласности са условима из јавног позива и сагласност подносиоца захтева да има обезбеђена средства за суфинансирање пројекта – Образац број 3; 
8) потписан и оверен образац трошкова пројекта са структуром суфинансирања подносиоца захтева, са приказом обезбеђених извора средства за суфинансирање пројекта – Образац број 4; 
9) оверена копија уговора којим је одобрен пројекат (пројекат одобрен најраније од 1. јануара 2015. године, а уговор потписан најраније 1. јануара 2015. године, а најкасније на дан подношења пријаве Министарству) од стране овлашћених институција које спроводе домаће и међународне конкурсе, са оригиналном конкурсном документацијом за коју се тражи суфинансирање на CD-у; 
10) биографија координатора и пројектног тима који су ангажовани на пројекту. 
Документација се доставља у складу са јавним позивом и мора бити у оригиналу или овереним фотокопијама оригинала. 
Тачно попуњен пријавни формулар и документација која се доставља у складу са јавним позивом за подносиоце захтева предаје се у два примерка на писарници Министарства или доставља препорученом поштом, на адресу: Министарство привреде, Кнеза Милоша 20, 11000 Београд. Један примерак документације мора бити оригинал или копиран и оверен од стране надлежног државног органа, док други примерак може бити само копиран. 
Пријаве се предају у затвореној коверти са назнаком „Пријава за Јавни позив – мера суфинансирања учешћа јединица локалне самоуправе у реализацији Програма развоја Подриња са назнаком – НЕ ОТВАРАТИ”, са пуном адресом пошиљаоца на полеђини коверте. Непотпуне пријаве неће се разматрати. 
XII. Критеријуми и поступак одабира пријава
Контролу формалне исправности, прегледање и оцењивање пријава обавља Комисија за оцењивање и селекцију пријава (у даљем тексту: Комисија) коју решењем образује министар надлежан за послове регионалног развоја. 
Комисија поступак одабира пријава спроводи по следећим критеријумима: усклађеност са Акционим планом за реализацију Програма развоја Подриња, финансијски и оперативни капацитет и одрживост. 
Пријава мора да буде оцењена са најмање 55 бодова да не би била одбијена. 
XIII. Закључивање уговора
Након доношења одлука Комисије Министарство ће писмено, у року од осам дана од дана пријема одлука Комисије, препорученом поштом, обавестити учеснике о резултатима јавног позива. Изабране подносиоце пријава Министарство ће позвати да приступе потписивању уговора са Министарством о коришћењу бесповратних средстава који мора да садржи обавезу корисника да уколико средства буџета не искористи наменски, мора иста да врати у складу са уговором, као и обавезу корисника да све активности реализује до 30. јуна 2017. године. 
XIV. Начин реализације Програма 
По доношењу Програма, јавни позив за подношење захтева и сва неопходна документација из главе XI. Програма биће објављени на сајту Министарства. 
Министарство ће по закључењу уговора са корисницима средстава пренети средства корисницима према Програмoм утврђеној динамици. 
За реализацију Програма Министарство ће пружати помоћ у припреми захтева и потребне документације подносиоцима захтева (јединице локалне самоуправе). 
XV. Праћење реализације Програма
Извештаје о реализацији Програма Министарство ће, ради информисања, доставити Влади.