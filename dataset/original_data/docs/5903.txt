Редакцијски пречишћен текст


 

 

   


ЗАКОН

о 
семену и садном материјалу

„Службени гласник РС”, бр. 54 од 20. 

јула 1993, 67 од 30. 
августа 1993 
- др. закон, 35 од 30. маја 1994, 43 од 1. јула 1994 
- исправка, 135 од 31. децембра 2004 - 
др. закон, 18 од 24. фебруара 2005 - 
др. 
закон, 45 од 31. маја 2005 - 
др. закон,  101 од 21. новембра 2005 
- др. закон

 

 

 I. ОСНОВНЕ ОДРЕДБЕ

 

Члан 1.

Семе и садни материјал пољопривредног и шумског биља производи се, дорађује, користи и ставља у промет под условима и на начин утврђен овим законом и другим прописима који се односе на семе и садни материјал.

 

Члан 2.

Семе пољопривредног биља (семе жита, индустријског, крмног, повртарског, лековитог, ароматичног и зачинског биља, воћа и цвећа, кртоле, луковице и чешњеви) и семе шумског дрвећа (у даљем тексту:шумско семе), у смислу овог закона, је део биљке који служи за сетву, садњу и размножавање и који је произведен, дорађен, испитан и декларисан као семенски материјал.

Садни материјал воћака, винове лозе, хмеља и ружа (у даљем тексту:садни материјал пољопривредног биља), у смислу овог закона, је биљка или део биљке који се користи за садњу или као репродукциони материјал за производњу садног материјала и који је произведен и декларисан као садни материјал.

Шумски садни материјал, у смислу овог закона, је биљка или део биљке шумске врсте дрвећа која се користи за подизање шума, за производњу садног материјала или за друге намене.

 

Члан 3.

Семе пољопривредног биља може бити сортно и несортно, а шумско семе признато или одабрано.

Сортно семе пољопривредног биља, у смислу овог закона, је семе сорти које се налази на списку домаћих и одомаћених страних сорти, признатих новостворених сорти или на списку страних сорти чије је увођење у производњу одобрено (у даљем тексту:сортна листа семена).

Несортно семе пољопривредног биља, у смислу овог закона, је семе које није обухваћено ставом 2. овог члана, чија је производња одобрена.

Признато шумско семе, у смислу овог закона, је семе добијено контролисаним укрштањем признатих елитних стабала или плус-стабала или стабала из признатих семенских плантажа.

Одабрано шумско семе, у смислу овог закона, је семе произведено од одабраних стабала из семенских састојина, група или појединачних стабала (у даљем тексту: шумски семенски објекти).

 

Члан 4.

Садни материјал пољопривредног биља мора да буде сортан, а шумски садни материјал признат или одабран.

Сортни садни материјал пољопривредног биља, у смислу овог закона, је садни материјал сорти, које се налазе на списку домаћих и одомаћених страних сорти, признатих новостворених сорти или на списку страних сорти чије је увођење у производњу одобрено (у даљем тексту:сортна листа воћака, винове лозе, хмеља и ружа).

Признати шумски садни материјал, у смислу овог закона, је садни материјал произведен генеративним путем од признатог шумског семена или вегетативним путем од признатих стабала и стабала из семенских плантажа.

Одабрани шумски садни материјал, у смислу овог закона, је садни материјал произведен генеративним путем од одабраног шумског семена или вегетативним путем од признатих стабала, као и природни подмладак из признатих семенских објеката.

 

Члан 5.

Категорије сортног семена пољопривредног биља, осим семена воћа су:

1) предосновно семе (супер-елита);

2)основно семе (елита);

3) апробирано семе прве генерације (оригинал, прва генерација код хибрида);

4) апробирано семе друге генерације (семе прве сортне репродукције, семе друге сортне репродукције) и

5) производно семе.

Предосновно семе, у смислу овог закона, је семе било које генерације између родитељских компоненти и основног семена, а представља најмању количину семена коју селекционар користи за одржавање сорте и које се користи за производњу основног семена.

Основно семе, у смислу овог закона, је семе произведено под надзором селекционара, у складу са методама селекције које се користи за производњу апробираног семена прве генерације.

Апробирано семе прве генерације, у смислу овог закона, је семе произведено од основног семена, које се користи за производњу апробираног семена друге генерације и производног семена или за меркантилну производњу.

Апробирано семе друге генерације, у смислу овог закона, је семе произведено од апробираног семена прве генерације, које се користи за производњу производног семена или за меркантилну производњу.

Производно семе, у смислу овог закона, је семе произведено од апробираног семена друге генерације или производног семена независно од броја репродукција, које се користи за меркантилну производњу.

 

Члан 6.

Одредбе овог закона не односе се на узорке семена и садног материјала које предузеће и друго правно лице које се бави пословима оплемењивања биља у области ратарства, повртарства, воћарства, виноградарства, хмељарства и шумарства, производи, умножава, прима или шаље другом правном лицу које се бави пословима оплемењивања биља у овим областима у циљу научних истраживања и извођења експеримената, у количинама које служе за огледне сврхе или за банке биљних гена.

 

II. ПРОИЗВОДЊА СЕМЕНА И САДНОГ МАТЕРИЈАЛА

 

Члан 7.

За производњу сортног семена пољопривредног биља користи се семе следећих категорија:

1) предосновно и основно семе свих врста пољопривредног биља;

2) апробирано семе прве генерације свих врста пољопривредног биља, изузев шећерне репе, сунцокрета и хибридног семена свих врста пољопривредног биља;

3) апробирано семе друге генерације –прве сортне репродукције свих врста пољопривредног биља, осим шећерне репе, сунцокрета, хибридног семена свих врста пољопривредног биља, стрних жита, соје, дувана и луцерке;

4) апробирано семе друге генерације –друге сортне репродукције свих врста пољопривредног биља, осим шећерне репе, сунцокрета, хибридног семена свих врста пољопривредног биља, стрних жита, соје, дувана, крмног биља, сортног семена кукуруза, уљане репице, пасуља и кромпира и

5) производно семе свих врста пољопривредног биља осим жита, индустријског биља, крмног биља и поврћа.

Врста и категорија семена из става 1. овог члана може да се користи за производњу сортног семена пољопривредног биља ако се сорта налази на сортној листи семена, ако има уверење о апробацији семенског усева и декларацију о квалитету семена пољопривредног биља, а увезено семе ако има и сертификат о сортности и о квалитету семена издат од овлашћеног органа земље извознице.

У недостатку категорија сортног семена из става 1. овог члана министарство надлежно за послове пољопривреде и шумарства (у даљем тексту:Министарство)може да одобри коришћење у текућој години и осталих категорија сортног, односно несортног семена пољопривредног биља за производњу, односно умножавање сортног, односно несортног семена.

 

Члан 8.

Производња семена пољопривредног биља сорте за коју је поднет захтев за признавање новостворених домаћих сорти, односно за одобравање увођења у производњу страних сорти, може да се одобри након друге године испитивања, ако дотадашњи резултати испитивања показују да ће сорта у испитивању да испуни прописане услове за признавање, односно за увођење у производњу. Одобрење даје Министарство.

Семе из става 1. овог члана може да се користи и ставља у промет по прибављању решења о признавању новостворене сорте, односно о одобравању увођења у производњу стране сорте.

 

Члан 9.

За производњу садног материјала пољопривредног биља може да се користи само репродукциони садни материјал од одабраних и уматичених стабала, жбунова вегетативних подлога и засада сорти воћака, винове лозе, хмеља и ружа, које се налазе на сортној листи воћака, винове лозе, хмеља и ружа, за који је издато уверење о чистоти сорте и декларација о квалитету садног материјала пољопривредног биља, а увезени репродукциони садни материјал ако има и сертификат о сортности и о квалитету садног материјала издат од овлашћеног органа земље извознице.

 

Члан 10.

Забрањено је коришћење несортног семена из увоза за производњу, односно умножавање семена и производња лозног садног материјала од самоникле лозе.

 

Члан 11.

За производњу шумског семена и шумског садног материјала може да се користи само репродукциони материјал из одабраних и регистрованих шумских семенских објеката, плус-стабала, елитних стабала и семенских плантажа.

За производњу шумског садног материјала, односно подизање шума, дрвореда и заштитних појасева шумског дрвећа може да се користи и други семенски материјал, ако је његов промет одобрен.

 

Члан 12.

Предузеће, односно друго правно и физичко лице и предузетник које се бави производњом семена и садног материјала (у даљем тексту:произвођач) мора, у зависности од врсте и обима производње, да обезбеди:

1)земљиште погодно за производњу семена и садног материјала;

2)опрему за производњу семена и садног материјала (за обраду земљишта, негу, заштиту од болести, штеточина и корова, жетву, бербу и вађење семена и садног материјала и за друге технолошке радње у производњи);

3) складишни простор за одвојен смештај и чување врста, сорти и категорија натуралног (недорађеног) семена, који обезбеђује очување квалитета и здравственог стања семена;

4) просторије за калемљење, стратификовање, смештај, утврђивање квалитета, паковање, пломбирање и декларисање садног материјала.

Произвођач је дужан да обезбеди стручно руковођење пословима производње семена и садног материјала (избор и коришћење дозвољене сорте, примена прописаног плодореда и просторне изолације, примена технологије производње и заштите од болести, штеточина и корова, пријављивање производње, обезбеђивање и чување прописане документације, смештај и чување семена и садног материјала и други стручни послови).

 

Члан 13.

Стручно руковођење пословима производње семена и садног материјала пољопривредног биља, односно шумског семена и садног материјала може да обавља лице које има најмање спрему дипломираног инжењера пољопривреде за ратарство, односно за воћарство и виноградарство или дипломираног инжењера агрономије, односно дипломираног инжењера шумарства, са најмање две године радног искуства.

Произвођач семена и садног материјала, који нема запослено лице из става 1. овог члана стручно руковођење тим пословима обезбеђује преко предузећа, односно другог правног лица или предузетника, које је регистровано за пружање стручних услуга у пољопривреди и шумарству.

Произвођач семена и садног материјала може да отпочне и да обавља производњу семена и садног материјала ако испуњава услове из члана 12. и ст. 1. и 2. овог члана, које утврђује Министарство.

 

Члан 14.

Семе и садни материјал стране сорте, чије увођење у производњу није одобрено, може да се производи за страног наручиоца ако је за ту сорту издата сагласност о привременом увозу ради умножавања за потребе извоза и ако је уговорен извоз произведених количина семена и садног материјала те сорте.

 

III. КОНТРОЛА ПРОИЗВОДЊЕ СЕМЕНА И САДНОГ МАТЕРИЈАЛА

 

Члан 15.

Производња семена и садног материјала подлеже обавезној контроли.

Контролом производње семена и садног материјала сматра се одабирање шумских семенских објеката, одабирање и уматичење стабала, жбунова и засада воћака, винове лозе, хмеља и ружа и контрола у процесу производње семена и садног материјала.

 

Члан 16.

Контролу производње семена, осим предосновног и основног семена и контролу производње садног материјала, признавање шумских семенских објеката, односно матичних стабала и одабирање и уматичење стабала, жбунова и засада воћака, винове лозе, хмеља и ружа врши Министарство.

Стручне послове из става 1. овог члана, Министарство може да повери предузећу, односно другом правном лицу које има најмање једног дипломираног инжењера пољопривреде, односно шумарства, одговарајућег смера, са најмање три године радног искуства на пословима контроле или у производњи семена и садног материјала.

Предузећу, односно другом правном лицу не могу да се повере стручни послови из става 1. овог члана над сопственом производњом семена и садног материјала.

 

Члан 17.

Произвођач семена и садног материјала дужан је да Министарству поднесе пријаву за признавање шумских семенских објеката и матичних стабала, за одабирање и уматичење стабала, жбунова и засада воћака, винове лозе, хмеља и ружа, за контролу производње семена вишегодишњих пољопривредних култура и за контролу производње садног материјала и шумског семена до 30. априла текуће године, а за контролу производње осталог семена пољопривредног биља најкасније 30 дана од дана обављене сетве, односно садње.

 

Члан 18.

Произвођач семена и садног материјала сноси трошкове вршења контроле, односно за вршење обавезних прегледа у току производње семена и садног материјала, признавања шумских семенских објеката, односно матичних стабала и одабирања и уматичења стабала, жбунова и засада воћака, винове лозе, хмеља и ружа.

Трошкови из става 1. овог члана утврђују се сходно прописима о утврђивању накнада трошкова у управном поступку.

 

Члан 19.

Контрола производње семена и садног материјала које се производи за рачун иностраног наручиоца, у смислу члана 14. овог закона, може са иностраним наручиоцем да се уговори и на другачији начин.

 

Члан 20.

Министарство на основу документације о извршеној контроли производње за шумске семенске објекте, односно матична стабла, односно за стабла, жбунове и засаде воћака, винове лозе, хмеља и ружа која испуњавају прописане услове установљава регистар признатих шумских семенских објеката, односно матичних стабала и издаје уверење о признатим шумским семенским објектима, односно о матичним стаблима, односно установљава књигу матичних стабла, жбунова и засада прописане садржине, а за семе и садни материјал за које се записником утврди да испуњава прописане услове за признавање, издаје уверење о апробацији семенског усева пољопривредног биља, о пореклу шумског семена, о чистоти сорте садног материјала пољопривредног биља и о пореклу шумског садног материјала.

Уверење о апробацији семенског усева предосновног и основног семена издаје произвођач тог семена.

 

IV. ДОРАДА СЕМЕНА

 

Члан 21.

Семе може да се ставља у промет, односно користи ако је дорађено.

Дорада семена обухвата: досушивање, пречишћавање, селектирање, пилирање, полирање, инкрустрирање, калибрирање, гранулирање, друге начине облагања и друге поступке у доради семена, паковање, затварање амбалаже, пломбирање, декларисање, смештај и чување семена, а код шумског семена и трушење.

Дорада семена обухвата и дезинфекцију и дезинсекцију, као и третирање семена бактеријским и биостимулаторским средствима, кад је то другим прописом одређено.

 

Члан 22.

Предузеће, односно друго правно лице и предузетник који се бави дорадом семена (у даљем тексту: дорађивач), мора да обезбеди:

1) складишни простор за одвојен смештај и чување натуралног (недорађеног), односно дорађеног семена појединих врста, сорти и категорија семена, који обезбеђује очување квалитета и здравственог стања семена и просторије за смештај и чување узорака семена и отпада који је настао дорадом семена, и

2)уређаје и опрему за досушивање, пречишћавање, селектирање, паковање, затварање амбалаже, пломбирање и друге уређаје и опрему, према врсти семена које дорађује, а за дораду луковица црног лука (арпаyика) и чешњева, ако има и опрему, прибор и амбалажу за паковање по броју луковица и чешњева или за појединачно паковање највише до два килограма.

Луковице и чешњеви у поступку дораде могу да се пакују у појединачна паковања преко два килограма само по захтеву купца.

Дорађивач семена дужан је да обезбеди стручно руковођење пословима дораде семена.

Стручно руковођење пословима дораде семена пољопривредног биља, односно шумског семена може да обавља лице које има најмање спрему дипломираног инжењера пољопривреде за ратарство или дипломираног инжењера агрономије, односно дипломираног инжењера шумарства са најмање две године радног искуства.

Дорађивач може да отпочне и да обавља дораду семена ако испуњава услове из ст. 1, 3. и 4. овог члана, које утврђује Министарство.

 

Члан 23.

Натурално (недорађено) семе пољопривредног биља може да се дорађује ако је за то семе издато, односно прибављено уверење о апробацији семенског усева.

Дорађивач семена дужан је да чува документацију о набављеном натуралном (недорађеном) семену, о дорађеном семену, извештаје о испитаном и утврђеном квалитету, о издатим декларацијама и о коришћењу, односно продаји дорађеног семена најмање пет година.

 

Члан 24.

Дорађивач семена дужан је да уништи отпад који је настао дорадом семена луцерке, црвене детелине, смиљките (жутог звездана) и осталих врста семена где се утврди присуство карантинских и економски штетних болести и корова под надзором пољопривредног инспектора.

Отпад који је настао дорадом семена, осим отпада из става 1. овог члана, мора бити смештен и чуван у посебној просторији, одвојено од недорађеног и дорађеног семена.

Отпад који је настао дорадом семена кромпира, може да се ставља у промет као кромпир намењен за људску исхрану после кулинарске обраде или за индустријску прераду под условом да је класиран, пакован и декларисан у складу са прописом којим се уређује квалитет кромпира за те намене.

 

V. КВАЛИТЕТ СЕМЕНА И САДНОГ МАТЕРИЈАЛА

 

Члан 25.

Семе и садни материјал у производњи и промету мора да испуњава норме квалитета и услове у погледу паковања и декларисања.

Семе у промету мора да одговара квалитету означеном у декларацији.

 

Члан 26.

Дорађено семе из домаће производње и семе из увоза, пре декларисања, стављања у промет и коришћења, подлеже обавезном испитивању и утврђивању квалитета, на начин и по методама утврђеним прописом којим се уређује квалитет семена.

Испитивање и утврђивање квалитета семена из става 1. овог члана врши предузеће, односно друго правно лице које испуњава услове утврђене овим законом.

Испитивање семена из увоза вршиће се у лабораторијама предузећа која имају право да издају сертификате Међународног удружења за испитивање квалитета семена.

Дорађивач и увозник семена не може да врши испитивање и утврђивање квалитета семена које дорађује за сопствене потребе или за стављање у промет.

 

Члан 27.

Предузеће, односно друго правно лице које се бави испитивањем и утврђивањем квалитета семена, мора да обезбеди:

1) просторије за испитивање чистоће, клијавости, здравственог стања и друга испитивања, обезбеђене непрекидним извором електричне енергије и топлом и хладном водом;

2) просторију за чување узорака семена;и

3) уређаје, апарате и прибор утврђене прописом о квалитету семена, према врсти семена које се испитује.

Предузеће, односно друго правно лице које се бави испитивањем и утврђивањем квалитета семена дужно је да обезбеди стручно руковођење пословима испитивања и утврђивања квалитета семена.

Стручно руковођење пословима испитивања и утврђивања квалитета семена пољопривредног биља, односно шумског семена може да обавља лице које има најмање спрему дипломираног инжењера пољопривреде за ратарство или дипломираног инжењера агрономије и дипломираног инжењера пољопривреде за заштиту биља или са специјализацијом из заштите биља, односно дипломираног инжењера шумарства са најмање две године радног искуства.

Предузеће, односно друго правно лице може да отпочне и да обавља испитивање и утврђивање квалитета семена ако испуњава услове из ст. 1, 2. и 3. овог члана, које утврђује Министарство.

 

Члан 28.

Предузеће, односно друго правно лице из члана 27. овог закона, дужно је да чува документацију о испитивању и утврђивању квалитета семена најмање пет година.

 

Члан 29.

Дорађено семе из домаће производње и семе из увоза за које је испитивањем утврђено да одговара прописаном квалитету, пакује се и декларише у складу са прописом којим се уређује паковање и декларисање семена.

Забрањено је препакивање и размеравање изворног оригиналног паковања једне партије семена, формирање нових партија семена мање величине и накнадно декларисање тог семена у року важења декларације издате од претходног дорађивача.

Предузеће, односно друго правно лице које је узело узорак за испитивање квалитета и које је издало извештај о квалитету семена и дорађивач који је семе декларисао, дужно је да чува један примерак узорка из сваке партије семена најмање 12 месеци по истеку рока важења декларације.

 

Члан 30.

Садни материјал пакује се и декларише у складу са прописом којим се уређује паковање и декларисање садног материјала.

Утврђивање квалитета, паковање и декларисање садног материјала пре коришћења и стављања у промет врши произвођач, односно увозник.

 

Члан 31.

За сортну чистоћу и категорију, односно порекло и квалитет семена, као и за сортну чистоту, односно порекло и квалитет садног материјала означене у декларацији одговоран је дорађивач семена, односно произвођач, односно увозник садног материјала који је семе, односно садни материјал декларисао.

Дорађивач семена, односно произвођач, односно увозник садног материјала одговоран је за штету крајњем кориснику ако семе, односно садни материјал не испуњава услове у погледу декларисане врсте, сорте, квалитета и здравственог стања семена, односно садног материјала.

 

VI. КОРИШЋЕЊЕ СЕМЕНА И САДНОГ МАТЕРИЈАЛА

 

Члан 32.

За производњу пољопривредног биља може да се користи сортно семе пољопривредног биља, несортно семе пољопривредног биља из домаће производње и мешавине разних врста и сорти семена пољопривредног биља, које је произведено и дорађено по одредбама овог закона и испитано и декларисано на начин и под условима утврђеним прописом којим се уређује квалитет семена.

Семе које дорађивач користи за сопствене потребе не мора бити паковано, али на месту ускладиштења мора да има истакнут назив сорте и број партије семена.

За производњу пољопривредног биља може да се користи и семе на залихама, за које је рок важења декларације истекао, ако је то семе купљено пре истека рока важења декларације и ако је поновним испитивањем утврђено да то семе одговара прописаном квалитету.

За садњу може да се користи само садни материјал пољопривредног биља који је произведен у складу са одредбама овог закона, прописа донетих на основу овог закона и који је декларисан на начин и по поступку утврђеним прописом којим се уређује квалитет садног материјала.

 

Члан 33.

За производњу шумског садног материјала, односно подизање шума или за друге намене може да се користи одабрано или признато шумско семе, односно одабран или признат шумски садни материјал који еколошки одговара стаништима са којих потиче, а који је произведен у складу са одредбама овог закона и прописа донетих на основу овог закона.

За производњу шумског садног материјала, односно подизање шума, дрвореда и заштитних појасева шумског дрвећа, осим на подручју националних паркова, може да се користи и семенски, односно садни материјал који није одабран или признат уколико је њихов промет одобрен.

 

VII. СТАВЉАЊЕ У ПРОМЕТ СЕМЕНА И САДНОГ МАТЕРИЈАЛА

 

Члан 34.

Натурално (недорађено) семе пољопривредног биља, произведено у контролисаном семенском усеву, произвођач може да стави у промет у ринфузи само ако је за то семе издато уверење о апробацији семенског усева и ако се то уверење доставља дорађивачу уз отпремницу тог семена.

Промет семена, осим семена из става 1. овог члана и промет садног материјала врши се само у изворном оригиналном паковању дорађивача, односно произвођача или увозника садног материјала.

Семе у промету мора, с циљем очувања основних квалитетних својстава семена, да се чува у сувим и чистим просторијама са могућношћу проветравања.

Садни материјал у промету, мора да буде упакован и заштићен од сушења, измрзавања и других оштећења, у складу са прописом којим се уређује квалитет садног материјала.

Свака партија семена мора да буде ускладиштена тако да сви њени делови буду доступни за узорковање.

Не сматра се стављањем у промет недорађеног шумског семена из сопствених шумских семенских објеката предузећу или другом правном лицу на дораду, као ни пренос недовршене производње садног материјала из једног у други расадник истог произвођача ради даљег гајења.

 

Члан 35.

У промет може да се стави само сортно семе пољопривредног биља, несортно семе пољопривредног биља из домаће производње и мешавине разних врста и сорти семена пољопривредног биља, односно признато и одабрано шумско семе, које је произведено и дорађено по одредбама овог закона, које је испитано и декларисано на начин и под условима утврђеним прописом којим се уређује квалитет семена и које одговара сорти, прописаном и декларисаном квалитету и другим подацима наведеним у декларацији.

У промет може да се стави само сортни садни материјал пољопривредног биља, односно признат или одабран шумски садни материјал, за који је издато уверење о чистоти сорте садног материјала пољопривредног биља, односно уверење о пореклу шумског садног материјала и уверење о признатим шумским семенским објектима, односно матичним стаблима који има прописану декларацију и који одговара сорти, квалитету и другим подацима наведеним у декларацији.

Министарство може да одобри стављање у промет појединих врста шумског семена и садног материјала које није признато или одабрано ако на тржишту нема довољно признатог или одабраног шумског семена и садног материјала.

 

Члан 36.

Забрањено је стављање у промет несортног семена из увоза и семена и садног материјала за које је рок важења декларације истекао.

 

Члан 37.

Ако се на залихама налази семе за које је рок важења декларације истекао, накнадно декларисање и продужење рока употребе врши дорађивач, уз претходно испитивање и утврђивање квалитета тог семена.

Семе за које је рок важења декларације истекао може, уз писмену сагласност дорађивача семена, да стави у промет и власник семена на залихама уз претходно испитивање и утврђивање квалитета и продужење рока употребе тог семена који се одређује у складу са другим прописом. За накнадно утврђени квалитет одговоран је власник семена на залихама.

Власник семена на залихама дужан је за семе из става 2. овог члана, које ставља у промет, да уз отпремницу и декларацију изда купцу и извештај о испитаном и утврђеном квалитету тог семена у моменту стављања у промет.

У случају из става 2. овог члана ранија декларација са амбалаже се не скида.

 

Члан 38.

Произвођач натуралног семена, произвођач садног материјала и дорађивач семена дужан је да чува документацију која се односи на производњу и продају семена и садног материјала и на дораду семена најмање пет година.

 

Члан 39.

У пољопривредној апотеци и у другом објекту за продају семена и садног материјала послове смештаја, чувања и издавања семена и садног материјала и давање потрошачима стручних упутстава о коришћењу, сетви и садњи, може да обавља лице које има најмање четврти степен стручне спреме пољопривредне, односно шумарске струке.

 

VIII. НАДЗОР

 

Члан 40.

Надзор над спровођењем одредаба овог закона, као и других прописа који се односе на семе и садни материјал врши Министарство.

Инспекцијски надзор врши републички пољопривредни, односно шумарски инспектор.

Републички пољопривредни, односно шумарски инспектор је овлашћен и дужан да:

1) врши контролу и утврђивање услова за производњу семена и садног материјала, за дораду семена и за испитивање и утврђивање квалитета семена;

2) врши контролу процеса производње семена и садног материјала, поступка дораде семена и поступака испитивања и утврђивања квалитета семена;

3) врши обавезне прегледе у поступку одабирања и уматичења стабала, жбунова и засада воћака, винове лозе, хмеља и ружа и установљавање књиге матичних стабала, жбунова и засада;

4) врши обавезне прегледе у поступку контроле производње семена и садног материјала и издавање прописаних уверења;

5) врши контролу да ли се поверени послови врше у складу са одредбама овог закона и прописима донетим на основу овог закона;

6) врши контролу увођења у производњу нових сорти семена и садног материјала;

7) врши контролу промета, коришћења и квалитета семена и садног материјала;

8) врши контролу скупљања и убирања шумског семена из семенских објеката;

9) врши контролу и надзире поступак уништавања отпада који је настао дорадом семена и

10) узима узорке семена без накнаде ради испитивања и утврђивања квалитета.

У вршењу послова из става 3. овог члана републички пољопривредни, односно шумарски инспектор дужан је да:

1) забрани производњу семена и садног материјала, дораду семена и испитивање и утврђивање квалитета семена, ако за то нису испуњени прописани услови или ако се ове делатности обављају без доказа о испуњености прописаних услова;

2)забрани производњу и промет семена и садног материјала сорте која није на сортној листи, односно која је брисана са сортне листе;

3) забрани дораду, коришћење и стављање у промет семена које нема уверење о апробацији семенског усева пољопривредног биља, односно о пореклу шумског семена;

4) забрани производњу, коришћење и стављање у промет садног материјала за који није издато уверење о чистоти сорте садног материјала пољопривредног биља, односно о пореклу шумског садног материјала;

5)забрани стављање у промет несортног семена из увоза и семена за које је рок важења декларације истекао;

6)забрани стављање у промет семена и садног материјала које није дорађено, није прописно упаковано, није у изворном оригиналном паковању, нема прописану декларацију, не одговара прописаном и декларисаном квалитету или чији квалитет није утврђен на прописан начин;

7) забрани коришћење и стављање у промет семена и садног материјала увезеног без претходне сагласности надлежног органа;

8) нареди уништавање и надзире поступак уништавања садног материјала чија се производња и промет врши супротно одредбама овог закона и прописа донетих на основу овог закона и да уништи садни материјал ако се не поступи по налогу за његово уништавање;

9) нареди отклањање неправилности у примени прописа о семену и садном материјалу и одреди рок у коме се то мора учинити и

10)одузме и уништи семе и садни материјал које је стављено у промет супротно одредбама овог закона.

Трошкови који настану приликом одузимања, чувања и уништавања семена и садног материјала на основу овлашћења из става 4. тачка 10. овог члана падају на терет лица од којег је семе и садни материјал одузет.

Одузето семе које може да се користи за исхрану риба и стоке и за производњу сточне хране јавном лицитацијом може да се уступа заинтересованом предузећу или другом правном или физичком лицу или предузетнику само за те намене.

 

Члан 41.

Послове инспекцијског надзора над применом одредаба овог закона и прописа који се односе на семе и садни материјал пољопривредног биља може да врши дипломирани инжењер пољопривреде за ратарство и за воћарство и виноградарство и дипломирани инжењер агрономије, односно дипломирани инжењер шумарства са најмање три године радног искуства и са положеним стручним испитом.

 

Члан 42.

Испитивање и утврђивање квалитета инспекцијских узорака семена Министарство може да повери предузећу, односно другом правном лицу које испуњава услове из члана 27. овог закона.

Трошкове испитивања и утврђивања квалитета инспекцијских узорака семена сноси предузеће, односно друго правно и физичко лице од кога је узорак узет, ако семе не одговара прописаном, односно декларисаном квалитету, односно Министарство ако семе одговара прописаном, односно декларисаном квалитету.

Трошкове за утврђивање испуњености прописаних услова из члана 12. члана 13. ст. 1. и 2, члана 22. ст. 1, 3. и 4. и члана 27. ст. 2. и 3. овог закона, сноси подносилац захтева.

Трошкови из става 3. овог члана утврђују се у складу са прописима о утврђивању накнаде трошкова у управном поступку.

 

IХ. КАЗНЕНЕ ОДРЕДБЕ

 

Члан 43.

Новчаном казном 

од 250.000 до 2.500.000 динара*,
казниће се за привредни преступ предузеће или друго правно лице, ако:

1) у производњи семена или садног материјала пољопривредног биља поступи супротно одредбама чл. 7, 8. и 9. овог закона;

2) користи несортно семе из увоза за производњу семена или производи лозни садни материјал од самоникле лозе (члан 10);

3) у производњи шумског семена или садног материјала поступи супротно одредбама члана 11. овог закона;

4) се бави производњом семена или садног материјала или дорадом семена или испитивањем и утврђивањем квалитета семена, а не испуњава прописане услове или настави да се бави овим делатностима и после решења републичког пољопривредног, односно шумарског инспектора о забрани вршења ових делатности (члан 12, члан 13. ст. 1. и 2, члан 22. ст. 1, 3. и 4, члан 27. ст. 1, 2. и 3. и члан 40. став 4. тачка 1);

5) обавља производњу семена или садног материјала или дораду семена или испитивање и утврђивање квалитета семена без доказа о испуњености услова за обављање ових делатности (члан 13. став 3, члан 22. став 5. и члан 27. став 4);

6) ставља у промет семе које не одговара прописаним нормама квалитета или не одговара квалитету означеном у декларацији (члан 25);

7) пре декларисања, стављања у промет и коришћења не изврши испитивање и утврђивање квалитета семена или испитивање и утврђивање квалитета семена не врши на прописани начин и по прописаним методама (члан 26. ст. 1. и 2);

8) поступи супротно одредбама члана 29. ст. 1. и 2. овог закона;

9) садни материјал не пакује или не декларише у складу са прописом којим се уређује паковање и декларисање садног материјала (члан 30. став 1);

10) за производњу пољопривредног биља користи семе супротно одредбама члана 32. ст. 1. и 3. овог закона;

11) за садњу користи садни материјал пољопривредног биља супротно одредби члана 32. став 4. овог закона;

12) за производњу шумског садног материјала или подизање шума или за друге намене користи шумско семе или садни материјал супротно одредбама члана 33. овог закона;

13) врши промет семена или садног материјала које није у изворном оригиналном паковању (члан 34. став 2);

14) стави у промет семе или садни материјал супротно одредбама члана 35. овог закона и

15) стави у промет несортно семе из увоза или семе или садни материјал за које је рок важења декларације истекао (члан 36).

За привредни преступ из става 1. овог члана казниће се новчаном казном 

од 20.000 до 150.000 динара* и одговорно лице у предузећу или другом правном лицу.

Уз новчану казну за привредни преступ из става 1. овог члана може се изрећи и заштитна мера забране предузећу или другом правном лицу да се бави одређеном привредном делатношћу у трајању од шест месеци до 10 година.

Уз новчану казну из става 2. овог члана одговорном лицу у предузећу или другом правном лицу може се изрећи и заштитна мера забране вршења одређених послова у трајању од шест месеци од 10 година.

 

*Службени гласник РС, број 101/2005

 

Члан 44.

Новчаном казном 

од 150.000 до 1.500.000 динара**
казниће се за привредни преступ предузеће или друго правно лице, ако:

1) производи семе или садни материјал стране сорте без претходне сагласности о привременом увозу ради умножавања за потребе извоза (члан 14);

2) стави у промет или користи натурално семе које није дорађено (члан 21. став 1);

3)луковице и чешњеве пакује у појединачна паковања преко два килограма без захтева купца (члан 22. став 2);

4)дорађује натурално семе пољопривредног биља за које није издато, односно прибављено уверење о апробацији семенског усева (члан 23. став 1);

5) врши испитивање и утврђивање квалитета семена које дорађује за сопствене потребе или за стављање у промет (члан 26. став 4);

6) пре коришћења или стављања у промет не врши утврђивање квалитета, паковање и декларисање садног материјала (члан 30. став 2);

7) стави у промет натурално (недорађено) семе пољопривредног биља супротно одредби члана 34. став 1. овог закона;

8) семе у промету не чува у прописаним условима (члан 34. став 3);

9) садни материјал у промету није упакован и заштићен од сушења, измрзавања и других оштећења (члан 34. став 4) и

10) поступи супротно одредбама члана 37. овог закона.

За привредни преступ из става 1. овог члана казниће се новчаном казном 

од 10.000 до 100.000 динара*
и одговорно лице у предузећу или другом правном лицу.

Уз новчану казну за привредни преступ из става 1. овог члана може се изрећи и заштитна мера забране предузећу или другом правном лицу да се бави одређеном привредном делатношћу у трајању од шест месеци до 10 година.

Уз новчану казну из става 2. овог члана одговорном лицу у предузећу или другом правном лицу може се изрећи и заштитна мера забране вршења одређених послова у трајању од шест месеци до 10 година.

 

*Службени гласник РС, број 101/2005

 

Члан 45.

Новчаном казном 

од 100.000 до 900.000 динара,* казниће се за прекршај предузеће или друго правно лице, ако:

1)не поднесе пријаву Министарству у прописаном року (члан 17);

2) до прописаног рока не чува документацију утврђену чланом 23. став 2. овог закона;

3)поступи супротно одредбама члана 24. овог закона;

4) не чува документацију о испитивању и утврђивању квалитета семена до прописаног рока (члан 28);

5)не чува узорак семена до прописаног рока (члан 29. став 3);

6)на месту ускладиштења нема истакнут назив сорте и број партије семена које употребљава за сопствене потребе (члан 32. став 2);

7) свака партија семена није ускладиштена тако да буде доступна за узорковање (члан 34. став 5);

8)не чува документацију о производњи или продаји семена или садног материјала или о доради семена до прописаног рока (члан 38);

9) у пољопривредној апотеци и другом објекту за продају семена и садног материјала нема стручно лице са четвртим степеном стручне спреме (члан 39).

За прекршај из става 1. овог члана казниће се новчаном казном 

од 10.000 до 50.000 динара*, и одговорно лице у предузећу или другом правном лицу.

 

*Службени гласник РС, број 101/2005

 

Члан 46.

Новчаном казном 

од 100.000 до 500.000 динара*, казниће се за прекршај предузетник, ако:

1) у производњи семена или садног материјала пољопривредног биља поступи супротно одредбама чл. 7, 8. и 9. овог закона;

2)користи несортно семе из увоза за производњу семена или производи лозни садни материјал од самоникле лозе (члан 10);

3) у производњи шумског семена или садног материјала поступи супротно одредбама члана 11. овог закона;

4) се бави производњом семена или садног материјала или дорадом семена, а не испуњава прописане услове или настави да се бави овим делатностима и после решења републичког пољопривредног, односно шумарског инспектора о забрани вршења ових делатности (члан 12, члан 13. ст. 1. и 2, члан 22. ст. 1, 3. и 4. и члан 40. став 4. тачка 1);

5) обавља производњу семена или садног материјала или дораду семена без доказа о испуњености услова за обављање ових делатности (члан 13. став 3. и члан 22. став 5);

6) производи семе или садни материјал стране сорте без претходне сагласности о привременом увозу ради умножавања за потребе извоза (члан 14);

7) не поднесе пријаву Министарству у прописаном року (члан 17);

8) стави у промет или користи натурално семе које није дорађено (члан 21. став 1);

9) луковице и чешњеве пакује у појединачна паковања преко два килограма без захтева купца (члан 22. став 2);

10) дорађује натурално семе пољопривредног биља за које није издато, односно прибављено уверење о апробацији семенског усева (члан 23. став 1);

11) до прописаног рока не чува документацију утврђену чланом 23. став 2. овог закона;

12) поступи супротно одредбама члана 24. овог закона;

13) ставља у промет семе које не одговара прописаним нормама квалитета или не одговара квалитету означеном у декларацији (члан 25);

14) пре декларисања, стављања у промет и коришћења не изврши испитивање и утврђивање квалитета семена или врши испитивање и утврђивање квалитета семена које дорађује за сопствене потребе или за стављање у промет (члан 26. ст. 1. и 4);

15) поступи супротно одредбама члана 29. ст. 1. и 2. овог закона;

16)не чува узорак семена до прописаног рока (члан 29. став 3);

17) садни материјал не пакује или не декларише у складу са прописом којим се уређује паковање и декларисање садног материјала (члан 30. став 1);

18) пре коришћења и стављања у промет не врши утврђивање квалитета, паковање и декларисање садног материјала (члан 30. став 2);

19) за производњу пољопривредног биља користи семе супротно одредбама члана 32. ст. 1. и 3. овог закона;

20)на месту ускладиштења нема истакнут назив сорте и број партије семена које употребљава за сопствене потребе (члан 32. став 2);

21) за садњу користи садни материјал пољопривредног биља супротно одредби члана 32. став 4. овог закона;

22) за производњу шумског садног материјала или подизање шума или друге намене користи шумско семе или садни материјал супротно одредбама члана 33. овог закона;

23) стави у промет натурално (недорађено) семе пољопривредног биља супротно одредби члана 34. став 1. овог закона;

24) врши промет семена или садног материјала које није у изворном оригиналном паковању или семе у промету не чува у прописаним условима или садни материјал у промету није упакован и заштићен од сушења, измрзавања и других оштећења или свака партија семена није ускладиштена тако да буде доступна за узорковање (члан 34. ст. 2, 3, 4. и 5);

25) стави у промет семе или садни материјал супротно одредбама члана 35. овог закона;

26) стави у промет несортно семе из увоза или семе или садни материјал за које је рок важења декларације истекао (члан 36);

27) поступи супротно одредбама члана 37. овог закона;

28) не чува документацију о производњи или продаји семена или садног материјала или о доради семена до прописаног рока (члан 38);

29) у пољопривредној апотеци и другом објекту за продају семена и садног материјала нема стручно лице са четвртим степеном стручне спреме (члан 39).

 

*Службени гласник РС, број 101/2005

 

Члан 47.

Новчаном казном 

од 10.000 до 50.000 динара*, казниће се за прекршај физичко лице, ако:

1) у производњи семена или садног материјала пољопривредног биља поступи супротно одредбама чл. 7, 8. и 9. овог закона;

2)користи несортно семе из увоза за производњу семена или производи лозни садни материјал од самоникле лозе (члан 10);

3) у производњи шумског семена или садног материјала поступи супротно одредбама члана 11. овог закона;

4) се бави производњом семена или садног материјала, а не испуњава прописане услове или настави да се бави овим делатностима и после решења републичког пољопривредног, односно шумарског инспектора о забрани вршења ових делатности (члан 12, члан 13. ст. 1. и 2. и члан 40. став 4. тачка 1);

5) обавља производњу семена или садног материјала без решења Министарства о испуњености услова за обављање ових делатности (члан 13. став 3);

6) производи семе или садни материјал стране сорте без претходне сагласности о привременом увозу ради умножавања за потребе извоза (члан 14);

7) не поднесе пријаву Министарству у прописаном року (члан 17);

8) стави у промет или користи натурално семе које није дорађено (члан 21. став 1);

9) садни материјал не пакује или не декларише у складу са прописом којим се уређује паковање и декларисање садног материјала (члан 30. став 1);

10)пре коришћења или стављања у промет не врши утврђивање квалитета, паковање и декларисање садног материјала (члан 30. став 2);

11)за производњу пољопривредног биља користи семе супротно одредбама члана 32. ст. 1. и 3. овог закона;

12) за садњу користи садни материјал пољопривредног биља супротно одредби члана 32. став 4. овог закона;

13) за производњу шумског садног материјала или подизање шума или за друге намене користи шумско семе или садни материјал супротно одредбама члана 33. овог закона;

14) стави у промет натурално (недорађено) семе пољопривредног биља супротно одредби члана 34. став 1. овог закона;

15) врши промет семена или садног материјала које није у изворном оригиналном паковању или садни материјал у промету није упакован и заштићен од сушења, измрзавања и других оштећења (члан 34. ст. 2. и 4);

16) стави у промет семе или садни материјал супротно одредбама члана 35. овог закона;

17) стави у промет несортно семе из увоза или семе или садни материјал за које је рок важења декларације истекао (члан 36);

18) не чува документацију о производњи или продаји натуралног семена или садног материјала до прописаног рока (члан 38).

 

*Службени гласник РС, број 101/2005

 

Х. ПРЕЛАЗНЕ И ЗАВРШНЕ ОДРЕДБЕ

 

Члан 48.

Предузеће, односно друго правно лице које се бави производњом, коришћењем и прометом семена и садног материјала, дорадом семена, испитивањем и утврђивањем квалитета семена, прометом семена и садног материјала пољопривредног биља на мало, дужно је да своје пословање усклади са одредбама овог закона у року од једне године од дана ступања на снагу овог закона.

 

Члан 49.

Семе воћа, односно калем – гранчице и подлоге ружа које не потиче од одабраних и уматичених стабала, жбунова и засада може да се користи за производњу садног материјала најдуже до пет година после ступања на снагу овог закона.

 

Члан 50.

Министар надлежан за послове пољопривреде и шумарства доноси пропис о контроли производње семена и садног материјала којим се ближе уређује:начин и поступак вршења признавања шумских семенских објеката и матичних стабала, односно одабирања и уматичења стабала, жбунова и засада воћака, винове лозе, хмеља и ружа, односно контроле у току процеса производње семена и садног материјала;јединствене методе за вршење контроле у току процеса производње семена пољопривредног биља; образац записника о одабирању стабала, жбунова и засада воћака, винове лозе, хмеља и ружа и о контроли у току процеса производње семена и садног материјала; образац уверења, садржина и начин вођења регистра признатих шумских семенских објеката и матичних стабала, односно садржина и начин установљавања и вођења књиге матичних стабала, жбунова и засада воћака, винове лозе, хмеља и ружа;образац уверења о признатим шумским семенским објектима, односно матичним стаблима, о апробацији семенског усева пољопривредног биља, о пореклу шумског семена, о чистоти сорте садног материјала пољопривредног биља и о пореклу шумског садног материјала и садржина пријаве за вршење контроле производње семена и садног материјала.

 

Члан 51.

Даном ступања на снагу овог закона престаје да важи Закон о семену и садном материјалу („Службени гласник СРС”, бр. 21/88 и 6/89).

 

Члан 52.

Овај закон ступа на снагу осмог дана од дана објављивања у „Службеном гласнику Републике Србије”.