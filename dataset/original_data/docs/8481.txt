Редакцијски пречишћен текст
 
 

На основу члана 10. став 2. Закона о биоцидним производима („Службени гласник РС”, број 36/09) и тачке 8. став 5. подтачка 11) Одлуке о оснивању Агенције за хемикалије („Службени гласник РС”, број 78/09),

Управни одбор Агенције за хемикалије на седници одржаној 23. марта 2010. године, донео је

 

 ПРАВИЛНИК

о садржини основних информација о биоцидном производу

"Службени гласник РС", бр. 23 од 14. априла 2010, 28 од 26. 
априла 2011.

  

Члан 1.

 Овим правилником прописује се садржина података у основним информацијама о биоцидном производу и активној супстанци у том биоцидном производу.

 

Члан 2.

Садржина података који се морају налазити у основним информацијама о биоцидном производу и активној супстанци у том биоцидном производу дата је у обрасцу који је одштампан уз овај правилник и чини његов саставни део.

Уз поједине тачке обрасца из става 1. овог члана доставЉају се и прилози који ближе објашњавају те тачке.

 

Члан 3.

Подносилац захтева за упис у Привремену листу дужан је да попуни све тачке обрасца, осим оних тачака којим се траже подаци који нису релевантни за подносиоца захтева, односно за тај биоцидни производ.

Када неке тачке обрасца нису попуњене, морају се навести разлози за то.

 

Члан 4. 

Прилози који се достављају уз образац морају бити нумерисани, а број прилога мора бити уписан у одговарајућу тачку обрасца.

 

Члан 5. 

Ако је дошло до промене достављених података, подносилац захтева за упис у Привремену листу дужан је да попуни само оне тачке обрасца из члана 2. у које се уписују промењени подаци, као и да достави само оне прилоге који садрже промењене податке.

 

Члан 6. 

Подносилац захтева за упис у Привремену листу дужан је да, најкасније до 1. октобра 2011. године, достави нове податке о класификацији из тачке 3.5. и тачке 5. обрасца из члана 2. овог правилника у складу са прописима којима се уређује класификација, паковање и обележавање.*

Подаци из става 1. овог члана не сматрају се новим сазнањима.

*Службени гласник РС, број 28/2011
 

 

Члан 7. 

Овај правилник ступа на снагу осмог дана од дана објављивања у „Службеном гласнику РС”.

 

           Број 110-00-02/2010-05

          У Београду, 23. марта 2010. године

          Председник

          Управног одбора,

          проф. др Бранимир Јованчићевић, с.р.
 
 

Прилози
 

НАПОМЕНА ИЗДАВАЧА: Правилником о изменама Правилника о 
основним информацијама о 
биоцидном производу 
("Службени гласник РС", број 28/2011) Образац Основне информације о биоцидном 
производу и активној супстанци замењен је новим Обрасцем (види члан 2. 
Правилника - 28/2011-125).