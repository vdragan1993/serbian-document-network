На основу члана 7. став 1. Закона о туризму („Службени гласник
РС”, број 45/05) и члана 42. став 1. Закона о Влади („Службени гласник РС”, бр.
55/05 и 71/05 – исправка),

Влада доноси

 

 

УРЕДБУ

о утврђивању Програма
развоја планинског туризма на подручју Старе планине

"

Службени гласник РС" број 

85
од 18. септембра

2007. 

 

 

Члан 1.

Овом уредбом утврђују се циљеви и полазне основе за планирање
развоја планинског туризма, студије тржишта, концепт развоја туристичке понуде,
фазе развоја, процена инвестиција, пословно управљачки модел, мере које треба предузети
и план активности за развој планинског туризма на подручју Старе планине. 


 

Члан 2.

Мере и друге активности из члана 1. ове уредбе, спроводиће
се према Програму развоја планинског туризма на подручју Старе планине, који је
одштампан уз ову уредбу и чини њен саставни део.

 

Члан 3.

Ова уредба ступа на снагу осмог дана од дана објављивања
у „Службеном гласнику Републике Србије”.

 

 

05 број
110-5638/2007-1

У Београду, 13. септембра
2007. године


Влада

Председник,


Војислав Коштуница, с.р.

 

 

ПРОГРАМ 


РАЗВОЈА ПЛАНИНСКОГ ТУРИЗМА
НА ПОДРУЧЈУ СТАРЕ ПЛАНИНЕ

 

1. УВОД

 

Програм развоја планинског туризма (у даљем тексту: Програм)
на подручју Старе планине садржи циљеве програма, методологију, правце развоја планинског
туризма, полазне основе, студије тржишта, SWOT анализу, бенчмарк анализу, маркетинг
стратегију, програм конкурентности, визију и позиционирање, развој производа, концепт
развоја туристичке понуде на подручју Старе планине, прву фазу развоја планинског
ризорта Стара планина, пословно управљачки модел, мере за спровођење програма, завршну
оцену пројекта и план активности.

Скраћенице и изрази

Green field projekti – нови инвестициони пројекти

Ризорт – место за одмор

Бенчмарк анализа – анализа добре праксе

Wellness – здравствени програм 


SWOT – (Strengths – снаге, Weaknesses – слабости, Opportunities
– шансе, Threaths – опасности)

ДМО – Дестинацијска менаџмент организација 


Дивелопери – развојне институције

Анкер хотел – централни хотел

Ниша – подгрупа, подсегмент у понуди

ИТ – информатичка технологија

MICE – (Meetings – скупови, Incentives – туризам везан за
посебна интересовања, Congresses – конгреси, Exibitions – изложбе) 

AUO – (Average Unit Occupancy) – просечна стопа попуњености

Chalet – планинска кућа 


Кондотел – смештај у туристичком селу 


B+B пансиони – угоститељски објекти с ноћењем и доручком

EBRD – Европска банка за обнову и развој

Sale & lease back пословни модел – изнајмљивање наменски
изграђених објеката

MFU – (Multy Family Unit) – смештајни објекат за више породица

SFU – (Single Family Unit) – смештајни објекат за једну
породицу

Ecosign Mountain Resort Planners – регистрована фирма за
планирање планинских туристичких места за одмор

 

1.1. Циљ Програма

 

Програм представља стратешки оквир развоја туризма у приоритетним
планинским туристичким дестинацијама у Републици Србији. Програмом су постављени
стратешки циљеви као резултат интеракције расположивих ресурса и туристичке тражње,
са праћењем микро и макро привредних и друштвених ефеката. С обзиром на квалитет
природних потенцијала, величину простора, расположивост ресурса и трендова у туристичкој
потражњи, стратешки концепт развоја туризма заснива се на постулатима одрживог развоја,
који подразумевају интеграцију економске, еколошке и социокултурне компоненте у
реализацији пројекта.

Планински туризам у Републици Србији још увек није довољно
структурисан и организован. Република Србија има значајан развојни потенцијал у
овој области. У периоду од 2007. до 2012. године, у складу са Стратегијом развоја
туризма Републике Србије, предвиђен је развој кластера интегрисаних зимских и летњих
дестинација погодних за дугорочан туристичко-рекреативни развој. Посебно ће се планирати
и развијати високопланинске дестинације Копаоник, Стара планина, Голија и Бесна
кобила са Власином, како би интегрисаном и разноврсном понудом Република Србија
конкурисала на међународном туристичком тржишту. Ова понуда ће бити усклађена у
циљу појачане конкуренције с понудом суседних планинских туристичких центара, пре
свега у Републици Српској и Републици Бугарској. 

Због комплексности самог пројекта и различитог степена развоја
приоритетних планинских туристичких дестинација, Програм развоја планинског туризма
елаборираће се у одвојеним студијама за сваку планину посебно.

Програм представља први 
green field пројекат развоја планинског
зимског и летњег туризма у Републици Србији у последњих двадесет година. 


Циљеви овог пројекта усмерени су на изналажење кључних решења
развоја новог, комплексног, скијашког планинског ризорта, као и на изградњу ланца
туристичких вредности унутар ширег простора Старе планине. Овај документ садржи
идејне планове и економске пројекције потребне да се започне привођење подручја
Старе планине туристичкој валоризацији у домену зимског и летњег туризма.

Реч је о првом планинском зимском и летњем ризорту који
се планира и изводи према међународним пословним и тржишним стандардима у Републици
Србији у подручју које нема карактер међународно релевантне туристичке дестинације.

 

1.2. Методологија

 

Основ за израду Програма садржан је у Стратегији развоја
туризма Републике Србије и пословним плановима који представљају део напора да се
кроз комплексно планирање утврде кључна планска, пословна и тржишна решења развоја
приоритетних туристичких дестинација у Србији. 

Методолошка основа за израду Програма се првенствено заснива
на статистичким подацима, анкетама и извештајима садржаним у студијама тржишта,
SWOT и бенчмарк анализи. У оквиру секундарних истраживања, тј. анализе постојећих
публикација и база података, урађена су следећа истраживања: анализа локалних и
регионалних друштвених и економских информација; инвентар имовине у подручју – инфраструктура,
физички, људски, културни, финансијски и други ресурси; анализа локалне и регионалне
туристичке статистике; анализа локалних и регионалних тржишних покретача; анализа
постојеће документације у вези регионалног туристичког развоја; анализа постојеће
документације о Старој планини (стање и развој); анализа производа конкуренције:
подаци, тржишни покретачи, итд; анализа међународних трендова у туризму релевантних
за подручје Старе планине (анализа регионалних кретања у развоју зимског туризма).

У оквиру примарних истраживања, обављене су следеће активности
ради стицања увида у развојне потенцијале: истраживање локалних и регионалних потенцијала
(значајне локације на Старој планини, увид у потенцијале у ширем подручју или региону);
бенчмарк анализа релевантних примера најбољих у пракси – локације и релевантна конкуренција;
интервјуи са локалним снагама, кључним интересним субјектима; радионице са локалним
снагама и локалним експертима, повезаним директно или индиректно са развојем Старе
планине; истраживање интереса интернационалних снага и кључних субјеката у међународном
туризму. Такође су дата упоредна искуства и принципи развоја планинских туристичких
дестинација, као и постојеће и будуће тенденције на међународном туристичком тржишту
које могу указати на могуће последице по туризам у Републици Србији. 

Израда документационе основе Програма одвијала се у следећим
фазама:

а) Техничка оцена посматраног подручја и земљишних основа.
У овој фази израђена је студија изводљивости лоцирања капацитета за зимске спортове
(скијање и бординг) на теренима Старе планине, уз процену укупног капацитета локације
за ове намене; 

б) Израда концепта развоја Старе планине у погледу размештаја
и тачне локације, као и процене потенцијала потребних капацитета: жичаре, стазе,
опрема за одржавање стаза, паркинг, смештајни капацитети, угоститељски капацитети,
остали пратећи садржаји, услужни и пословни објекти;

в) Процена физичко-географских карактеристика подручја са
техничким могућностима развоја скијалишта и предлогом инсталација стаза и лифтова;

г) Израда Пословног плана Старе планине, са економском евалуацијом
рекреативних садржаја, угоститељско туристичке понуде и проценом економске оправданости
појединачних и укупних инвестиција.

На основу докумената из Мастер плана развоја туризма на
Старој планини са прединвестиционом студијом и физичко-техничким карактеристикама
скијалишта, Програм садржи потребне идејне планове, нацрте и економске пројекције
потребне да се подручје Старе планине користи у сврхе туризма. 

 

1.3. Основни правци развоја
планинског туризма на Старој планини

 

Стара планина има неопходне предуслове за интензивну и убрзану
реализацију пројекта развоја висококомерцијалног планинског ризорта, захваљујући
природним потенцијалима и близини главних транзитних праваца.

Стара планина је највећа планина у источној Србији и представља
једну од најважнијих природних атракција у земљи, на коју су ослоњене туристичке
развојне амбиције општина: Књажевац, Пирот, Зајечар, Димитровград и града Ниша.
Подручје се граничи са Републиком Бугарском с којом је могуће успоставити јединствен
прекогранични пројекат у области туризма. Стара планина је дуга око 80 km и проглашена
је парком природе. У Србији је лоцирана само једна трећина овог планинског масива.
Развој туризма и комплементарних делатности треба да омогући економски развој подручја
и његову демографску ревитализацију.

У оквиру Стратегије развоја туризма Републике Србије, Стара
планина је сврстана у кластер источна Србија (Ниш) – „Још увек неоткривена”. Истовремено
припада групи главних туристичких центара и дестинација и као таква је рангирана
у приоритетне туристичке производе Републике Србије. Садржи несумњиви потенцијал
за развој како зимског (алпско и нордијско скијање) тако и летњег туризма (лов,
риболов, рекреација, боравак у природи). 

Развојни модел подразумева међународни приступ планирању
и управљању пројектом, као и међународно финансирање кључне инфраструктуре. Интегрисано
управљање развојем подразумева партнерство јавног и приватног сектора у реализацији
пројекта и друштвени консензус, у коме сви нивои власти препознају своју улогу у
његовој реализацији. 

Пројекат омогућава повећано запошљавање локалне радне снаге
и развој малог и средњег предузетништва. Реализација пројекта развоја туризма на
подручју Старе планине довешће до развоја комплементарних делатности, побољшања
стања у другим областима, квалитетнијег живљења и бољег животног стандарда становништва.
Овакво опредељење проистекло је из циљева постављених у Стратегији развоја туризма
Републике Србије, на основу детаљне анализе препознатих потенцијала Старе планине,
као и услова и ограничења у којима се остварују развојни циљеви.

 

2. ПОЛАЗНЕ ОСНОВЕ 


 

Полазне основе за истраживање развоја планинског туризма
обухватају природне и друштвене основе развоја туризма у Републици Србији (географске
и климатске основе, саобраћај и комуникације, привреду и туризам Републике Србије)
и природне и друштвене основе развоја туризма на подручју Старе планине (географију
и климу, хидрографију, опште податке о подручју, демографију, саобраћај и комуникације,
привреду, инвентаризацију и оцену туристичког потенцијала). 

 

Природне и друштвене
основе развоја туризма у Републици Србији

 

2.1. Географске и климатске
основе

 

Република Србија се налази у централној регији Балканског
полуострва у југоисточној Европи, на површини од 88.361 km² на пресеку паневропских
саобраћајних Коридора VII (Дунавски) и Коридора X (друмско-железнички), на раскрсници
југоисточне Европе. Има умерено континенталну климу, коју карактеришу хладне зиме
и топла лета, са добро распоређеним падавинама и умереним прелазима између изражених
годишњих доба. На климу Републике Србије утиче близина планинских венаца Алпа, Карпата
и Родопа, као и близина Јадранског мора и Панонске низије. Просечна годишња температура
ваздуха у периоду од 1961. до 1990. године износила је 10,9 °C за надморску висину
до 300 
m, око 10 °C за надморску висину од 300 – 500 
m и око 6 °C за надморску висину
изнад 1000 
m. Апсолутни максимум температуре измерен је у јулу: од 37,1 до 42,3
°C у пределима ниже надморске висине и од 27,6 до 34 °C у планинским пределима.
Апсолутни минимум температуре измерен је у јануару: од –30,7 до –21 °C у пределима
ниже надморске висине и од –35,6 до –20,6 °C у планинским пределима. Просечна количина
падавина такође зависи од надморске висине. За ниже надморске висине, просечна количина
падавина креће се између 540 – 820 
mm, а за надморске висине преко 1000 
m просечна
количина падавина износи од 700 до 1000 
mm. Просечан број сунчаних сати током године
креће се између 1.500 и 2.200. 

 

2.2. Саобраћај и комуникације

 

Друмска инфраструктура – Република Србија се налази на паневропском
Коридору X, високог приоритета, аутопуту Салцбург–Солун, укључујући делове Будимпешта–Београд
и Ниш–Софија–Истанбул. Део који пролази кроз Републику Србију, Шид–Београд – Ниш,
дуг је 374 
km. Укупна друмска мрежа Републике Србије обухвата 40.845 
km, од чега
је 5.525 
km магистралних путева, 11.540 
km регионалних и 23.780 
km локалних путева.
Укупна дужина аутопутева са наплатом је 415,7 km, а укупна дужина полу-аутопутева
са наплатом је 246,5 km. Друмски саобраћај у Србији карактерише лош квалитет путева,
нарочито у унутрашњости земље. Наведена констатација и постојање само једног аутопута
доводе до закључка да је друмски саобраћај у Србији недовољно развијен. 


Железничка инфраструктура – укупна дужина железничке мреже
износи 3.808 km, од чега су 3.533 km пруге са једним колосеком, а 275 km са два
колосека. Дужина електрифициране железничке мреже је 1.196 km. Железничка мрежа
и возови су застарели, али треба напоменути да је један од приоритета Владе Републике
Србије да обнови и модернизује железничку инфраструктуру.

Речни потенцијал – Република Србија има три пловне реке,
Дунав, Саву и Тису, што представља 959 km сигурних пловних путева. Најдужа и најважнија
река је Дунав са 588 пловних километара у Републици Србији, од укупних 2.857 km.
Преко канала Рајна–Мајна–Дунав, Северно и Црно море су повезани, омогућујући промет
робе. Река Сава пролази кроз Републику Србију у дужини од 207 km и тренутно је у
процесу добијања статуса међународног пловног пута. Речни саобраћај је недовољно
искоришћен и представља велики економски потенцијал.

Приступ ваздухом – Република Србија има два међународна
аеродрома: у Београду и Нишу. Београдски аеродром је свакодневно повезан са свим
главним аеродромима Европе, при чему нискобуџетне авиокомпаније још увек не саобраћају
у Републици Србији. Узимајући у обзир и чињеницу да Република Србија има укупно
19 аеродрома са асфалтираним пистама и још 44 са неасфалтираним, може се рећи да
авиосаобраћај има добре развојне перспективе. 

 

2.3. Привреда Републике
Србије

 

Према релевантним економским индикаторима укупна кретања
привреде у Републици Србији су позитивна. Европска банка за обнову и развој (EBRD)
је прогласила Србију за светског лидера у реформама у 2004. години и регионалног
лидера у реформама у 2006. години на основу тога колико је у транзиционом процесу
урађено по питању имплементације реформи за побољшање инвестиционе климе, започињање
бизниса и креирање нових радних места. 

На основу постигнутих позитивних резултата у економским
показатељима и оствареним правним и институционалним реформама, може се рећи да
је Република Србија прешла значајан пут у процесу економског опоравка и постављању
основних стубова стабилног привредног система. Политичка ситуација која се односи
на превласт демократских снага и решавање основних политичких проблема указују на
то да је Србија несумњиво окренута перспективи уласка у Европску унију и стабилном
демократском друштвеном уређењу.

Може се очекивати даљи напредак у побољшању економско-правног
окружења Републике Србије и јачању политичке стабилности.

 

2.4. Туризам Републике
Србије 

 

Основне карактеристике туристичког промета Републике Србије
у 2006. години изражене су у подацима који следе. Остварено је 6.592.600 туристичких
ноћења, при чему раздобље од 2002. до 2006. године карактерише просечна стопа пада
туристичких ноћења од 2,2 процента. Забележено је 1.015.000 страних туристичких
ноћења, при чему је у раздобљу од 2002. до 2006. године остварена просечна стопа
раста од 8,3 процента. Истиче се јака домаћа база са 85 процената учешћа домаћих
гостију у укупним туристичким ноћењима и 77 процената учешћа у укупним туристичким
доласцима. Учешће страних туриста у укупним ноћењима износи по земљама: Република
Босна и Херцеговина (13 процената), Република Словенија (9 процената), Република
Немачка (6 процената), Република Италија (6 процената), Република Хрватска (6 процената),
Велика Британија (5 процената), Грчка (5 процената), БЈР Македонија (4 процента),
Русија (4 процента) и Аустрија (3 процента). Највећи број долазака остварен је у
главним административним центрима (Београд и Нови Сад) што представља 36 процената
од укупног броја долазака. Највећи број ноћења остварен је у бањским местима, што
представља 33 процента од укупних ноћења у 2006. години. Остварен девизни прилив
од 408.985.000 USD је за 34,5 процената већи у односу на 2005. годину.

Туристичку понуду Републике Србије карактеришу смештајни
капацитети од 86.731 лежаја уз учешће хотела у укупном смештајном капацитету од
56 процената, међу којима је највеће учешће хотела са 2 и 3 звездице. Највеће учешће
у укупном броју туристичких лежаја имају бањска места са 32 процента. Следе планинска
места чије је учешће 25 процената. Главни туристички производи републике Србије
су: бање и климатска лечилишта (Врњачка Бања, Соко Бања, Бања Ковиљача, Бања Кањижа),
планинске дестинације (Копаоник, Златибор, Дивчибаре, Тара), градски центри (Београд,
Нови Сад и Ниш) и догађаји (Exit, Гуча).

Понуда туристичких производа, која се спонтано развијала
за потребе домаћег тржишта, данас није у стању да одговори савременим захтевима
међународног туристичког тржишта. Међутим, на основу нових захтева савремених туристичких
потрошача, Република Србија има прилику да искористи своју почетну позицију, обликује
међународно конкурентну туристичку понуду и оствари значајан раст у туристичком
сектору.

 

Природне и друштвене
основе развоја туризма 

на подручју Старе планине

 

2.5. Географија и клима

 

Подручје обухваћено Програмом развоја туризма односи се
на део Старе планине на територији Републике Србије који припада општинама Зајечар,
Књажевац, Пирот, и Димитровград, а протеже се у смеру северозапад-југоисток са највишим
врхом Миџор (2169 
m).

Клима Старе планине је континентално-планинска и то на висинама:
од 200 до 800 
m – умерена, од 800 до 1200m – субалпска и од 1400 до 2169 
m – алпска.
Карактеристике континентално-планинске климе су свежа и кратка лета и хладне и дуге
зиме. Стара планина је скоро пет месеци под снегом на висини изнад 1700 
m. Средња
годишња температура ваздуха на висини између 1100 и 1400 
m износи око 


5 °C. Средња зимска температура ваздуха креће се између
–1 до –3 °C, летња око 15 °C.

 

2.6. Хидрографија

 

На подручју Старе планине најзначајнији су речни системи:
Тимок – укупне дужине 203 km и Нишава – укупне дужине 218 km. У склопу ових речних
система функционише неколико хидроелектрана.

Од језера на подручју Старе планине најзначајнија су: Завојско
језеро са хидроелектраном Завој, језеро Совинац, Грлишко језеро, Рготско, језеро
Сават 2, Смиловско доње језеро. 

Од термоминералних извора најзначајнији су: Гамзиградска
бања, Николичевска бања, Термални извор Бањица (Ргошка бања) и Звоначка бања. 


Може се закључити да је подручје богато водом са великим
бројем река и њихових притока. Постоје и вештачка језера и термални извори који
се већ користе у комерцијалне сврхе.

 

2.7. Општи подаци о подручју
Старе планине

 

Стара планина простире се на подручју четири општине: Зајечар,
Књажевац, Пирот и Димитровград, на површини од 3.985 km². Највећи део планине
налази се на подручју општина Књажевац и Пирот. (Прилог бр.1)

 

2.8. Демографија

 

На територији општина Зајечар, Књажевац, Пирот и Димитровград
укупно живи 174.643 становника, а то је 2,34 процента од укупног броја становника
Србије. Просечна густина становништва у овим општинама је 44 становника по km²,
а у Србији је 84 становника по km². Према попису из 2004. године половина становништва
све четири општине спада у старосне групе од 45 до 64 и преко 65 година. (Прилог
бр. 2)

 

2.9. Саобраћај и комуникације

 

Најближи аеродром се налази у Нишу, који је удаљен од Старе
планине око 70 km. Железничка мрежа се састоји од линије Ниш – Књажевац – Зајечар
и другог крака: Ниш – Пирот – Димитровград. (Прилог бр. 3)

Битно је истаћи да близина Нишког аеродрома омогућава лакшу
повезаност регије са емитивним тржиштима. Лоше стање магистралних, а нарочито регионалних
путева отежава интерну саобраћајну повезаност општина и Старе планине.

 

2.10. Привреда

 

Друштвени производ – у укупном друштвеном производу Републике
Србије подручје Старе планине у 2004. години учествовало је са 1,6 процената или
16.659.092.000 динара. Све четири општине имају мањи друштвени производ по становнику
у поређењу са просечним друштвеним производом по становнику Републике Србије
(137.933). Привредне гране које послују у општинама су у највећем броју наслеђене
и у врло лошем стању, већина је пред или у стечајном поступку. (Прилог бр. 4)

Запосленост – укупан број запослених на подручју четири
општине у 2004. је 51.988, од чега у општини Пирот 22.603 запослена и општини Зајечар
18.043 запослена. Укупан број незапослених у ове четири општине износи 24.060, а
највише је незапослених у Пироту (9.235). Просек зарада на нивоу четири општине
је 8.525, а просек на нивоу Републике Србије исте године износио је 14.108 динара.


Произлази да је реч о изразито неразвијеном подручју у Републици
Србији. 

 

2.11. Инвентаризација
и оцена туристичког потенцијала Старе планине

 

Туристички промет подручја
Старе планине

 

Подручје Старе планине и околине у 2004. години је посетило
23.176 туриста, који су остварили 108.073 ноћења. Од тога 93,5 процената остварују
домаћи туристи. 

Највећи просечан број ноћења остварен је у Зајечару
(7,3 дана) и већи је од просека броја ноћења на нивоу Републике Србије, док је у
осталим општинама остварен мањи број ноћења у односу на републички просек. У Зајечару
се налазе и највеће туристичке атракције (Felix Romuliana, Гамзиградска бања).
(Прилог бр. 5)

Учешће броја долазака на подручје Старе планине у укупним
доласцима Републике Србије износи 1,2 процента. 

 

Туристичка смештајна
понуда 

 

На подручју Старе планине постоје различите врсте смештаја:
мотел, аутокамп, конак, планинарски дом, здравствене установе, одмаралишта, гарни
хотел, ловачки дом и домаћинства. 

Укупан број лежаја у хотелима и сличним капацитетима износи
1.675 лежаја, у приватном смештају 110 лежаја. (Прилог бр. 6)

Низак број туристичких долазака (23.176) и ноћења
(108.073) повезан је са неразвијеним и недовољним бројем смештајних капацитета,
као и њиховим ниским коришћењем. 

 

Атракције

 

Анализом постојећих ресурса и атракција може се закључити
да Стара планина поседује врло широк спектар потенцијала везаних за културну и природну
баштину, догађаје и гастрономију, који се на средњи и дужи рок могу туристички комерцијализовати.
Брзина и начини туристичке валоризације овог подручја, пре свега ће зависити од
успешности реализације пројекта Стара планина, као првог српског мега ризорта. Наиме,
данас је на целом подручју југоисточне Европе тешко пронаћи такав огроман, а истовремено
очуван развојни потенцијал, који би уз међународне стандарде планирања и изградње
могао да обезбеди не само економско реструктурирање целог региона, већ би у великој
мери помогао да Република Србија убрзано дође на карту релевантних туристичких дестинација
Европе. 

 

3. СТУДИЈЕ ТРЖИШТА

 

3.1. Трендови у туризму

 

Осим што глобални туризам и даље квантитативно расте, његов
квалитет се динамично мења. Данас готово 180 земаља света глобално конкурише у различитим
туристичким производима, рачунајући управо на чињеницу да се глобално туристичко
тржиште диверсификује и добија нове садржаје и форме испољавања.

 

3.2. Туризам у Европи
– кључне чињенице

 

Туристичко тржиште се све више диференцира у односу на животне
стилове и обрасце живота, а туристи постају све захтевнији, тражећи већи квалитет,
индивидуалност, нова искуства и сложеније форме туристичке понуде.

Избор више путовања током године с различитим мотивима,
обезбеђује све више простора отварању нових и иновативних дестинација. Понуда разноликог,
интегрисаног и дестинацијски добро управљаног производа биће кључно поље, где ће
се у послу доказивати нове дестинације, које тек улазе на тржиште. 

 

3.3. Зимски туризам
– кључне чињенице

 

Јануар и фебруар су главни месеци за зимски одмор (реализација
око 45–50 процената ноћења). Корисници зимског одмора су углавном индивидуални туристи
(око 90 процената).

Изражена је наклоњеност гостију (± 65 процената) хотелима
и пансионима.

Око 80 процената корисника зимског одмора путује аутомобилом,
око 10 процената авионом, 6 процената возом и 4 процента аутобусом.

 

3.4. Зимски туризам
– ниво попуњености капацитета

 

У просеку, ниво попуњености капацитета за хотеле и сличне
објекте у европским зимским и скијашким дестинацијама (нпр. Аустрија, Словенија)
варира између 40 до 65 процената током јануара и фебруара. 

Као општи тренд последњих година, понуђачи смештаја тржишног
сегмента од једне и две звездице остварују благо опадајући ниво попуњености капацитета,
док тржишни сегмент од четири и пет звездица константно добија на популарности.

 

3.5. Зимски туризам
– будућност

 

Потенцијалне развојне компоненте у области зимског туризма
су садржане у чињеници да би се број скијашких дана у Европи могао удвостручити
унутар једне генерације, с обзиром да источна Европа развија додатне скијашке садржаје,
а животни стандард становништва расте. Затим, источна Европа има 278 милиона становника
и пуно планина с добрим снежним условима. Становништво источне Европе има релативно
низак, али веома брзо растући расположиви доходак, а све земље бележе годишњи раст
бруто друштвеног производа (у даљем тексту: БДП) од 4 до 9 процената. Такав раст
на глобалном тржишту значи да ће људи тренирати и учити да скијају у својој земљи,
а затим ће желети да путују у друге или нове дестинације.

 

3.6. Летњи туризам –
кључне чињенице

 

Лето је главна туристичка сезона за европске туристе. Близу
70 процената од укупних ноћења остварује се током летње сезоне. Важни мотиви за
летњи одмор су: лепота природе и околине, избор и садржај рекреативних активности
(планинарење, бициклизам, пливање, итд.), атмосфера у дестинацији (мир, тишина),
позитивно искуство везано за претходне боравке. Итакнути атрибути летњег туризма
су: гостољубививост, пријатељски приступ, осећај сигураности и забава. 


 

3.7. Летњи туризам –
ниво попуњености капацитета

 

У просеку, ниво попуњености капацитета за хотеле и сличне
објекте у европским летњим планинским дестинацијама за одмор (нпр. Аустрија) варира
од 45 до 70 процената током летњег одмора (јули, август). Изузетно, у Словенији
је највећи ниво попуњености капацитета остварен у септембру (70 процената). Као
општи тренд последњих година, тржишни сегмент смештаја од једне и две звездице остварује
благо опадајући ниво попуњености капацитета, док тржишни сегменти смештаја од четири
и пет звездица константно добија на популарности.

 

3.8. Летњи туризам –
будућност

 

Може се очекивати да ће глобални ниво конкуренције у туризму
бити у сталном порасту. Очекује се пораст понуде туристичких производа намењених
мањим тржишним сегментима – нишама за планинаре, бициклисте итд. Такође се очекује
и туристичка понуда везана за нове и нискобуџетне дестинације. Туристима ће бити
на располагању таква туристичка понуда која ће бити погодна за примену информационих
технологија (резервација и информисање путем интерента итд.).

 

3.9. Ниво конкуренције

 

Може се очекивати да ће глобални ниво конкуренције у туристичкој
индустрији бити у сталном порасту. Главни разлози за то су: глобално деловање авио
компанија, хотелских ланаца, туроператора; утицај такозваних ниско-буџетних авио-превозника;
концентрација конкурентских сила (стратешка маркетинг удружења и професионалне кооперације
нпр. франшизинг), укључујући повећање броја брендираних производа и понуда; улазак
нових и ниско-буџетних дестинација у глобалну конкуренцију и обимно проширење постојећих
капацитета у конкурентним дестинацијама.

 

3.10. Тренутна ситуација
у туризму – свет

 

На основу пројекција и података Светске Туристичке Организације
(UNWTO), предвиђа се да ће међународни туристички доласци динамично наставити да
расту у следећој декади. У 2020. години предвиђа се око 1,600 милијарди туристичких
долазака.

Наведена констатација указује на веома позитиван потенцијал
будућег раста туризма у глобалним размерама. 

 

3.11. Тренутна ситуација
у туризму – југоисточна Европа

 

На основу података и информација садржаних у туристичком
извештају који је саставио 
WTTC (World 
Travel & Tourism Council), очекује се
да ће туристички сектор централне и источне Европе генерисати преко 302 милијарде 
USD од укупних економских активности (укупне тражње) у 2007. години са порастом
(у номиналном износу) на преко 700 милијарди USD у 2017. години. Очекује се пораст
укупне тражње за 4,4 процената у 2007. години и раст по годишњој стопи од 5,3 процената
између 2008. и 2017. године (у реалном износу). 

Према студији Европске туристичке комисије (ETC – 
European Travel Comission) многа тржишта централне и источне Европе, насупрот западној Европи,
расту много снажније у поређењу са укупним предвиђеним туристичким развојем континента.
Бржи раст подстиче ове земље да се развијају у значајне изворе туризма у Европи.

 

3.12. Развој туристичке
тражње у југоисточној Европи

 

Разлози и мотиви због којих становници југоисточне Европе
све више путују у дестинације западне Европе су повећана платежна моћ и недостатак
адекватне туристичке понуде у њиховом региону.

 

3.13. Истраживање домаћег
тржишта

 

На основу анализе тржишта која је спроведена у другој половини
2006. године процењен је постојећи потенцијал домаћег тржишта за планински (летњи
и зимски) туризам. Закључено је да је одмор на планини популаран током целе године,
при чему просечна потрошња везана уз смештај по особи износи 22 евра по дану. Дестинације
су углавном на територији Републике Србије, или у блиском окружењу. Избор смештаја
током лета је стан, или кућа родбине, или пријатеља. Током зиме највише се бира
хотел од три звездице с пансионском услугом. Сврха одласка на планину су одмор и
релаксација, поред пливања и скијања, ређе рекреација, а за младе и тзв. ноћни живот.
Најважнији критеријуми избора су: чистоћа, љубазност, професионализам у опхођењу
према туристима, природно окружење, атрактивност локације за разгледање и умерене
цене. Једна трећина особа које бораве на планинама бави се скијањем. 

Постоји појачано интересовање за бављење скијањем, поготово
код млађе популације. Овај тренд поткрепљује закључке истраживања објављених на
симпозијуму о будућности зимског туризма у Европи (Zermatt–2004), да ће за око
15 до 20 година, сама Република Србија генерисати тражњу од око три милиона скијашких
дана годишње, што значи да је данашње тржиште тек у нивоу 15 процената очекиваног
потенцијала. Јаче генерисање овакве тражње настаје када ниво пер цапита реалног
дохотка становништва Републике Србије достигне од 8.000 до 10.000 USD, што ће се
према свим прогнозама остварити између 2012. и 2014. године.

Подручје Старе планине се налази у непосредном урбаном окружењу
(до сат времена вожње аутомобилом) од око 800 до 900 хиљада људи, па се озбиљно
рачуна и на дневне посете и промет. 

 

4. 
SWOT АНАЛИЗА

 

Интерне снаге и слабости подељени су на: ресурсе, атракције
и природне услове, социјални и економски профил, инфраструктуру (општа, саобраћајна
и туристичка), туристички бизнис, организацију и управљање туризмом и развојне иницијативе
и маркетинг. 

Екстерне шансе и опасности подељене су на: трендове у туристичкој
индустрији, конкуренцију, правно и политичко окружење и економско окружење.

  

4.1. Стратешке предности
– образложење

 

Пространство нетакнуте
планине

 

Стара планина је изразито погодан простор за изградњу интегралног
међуграничног пројекта у виду зимске и летње планинске дестинације. Овим пројектом
Стара планина може озбиљно закорачити у свет планинског туризма и тиме прихватити
изазове глобалне конкуренције. У данашњим условима глобализације, располагање атрактивним
простором, који се налази удаљен неколико сати путовања авионом или аутомобилом
од регионалног и ширег европског тржишта, представља високу разменску вредност и
основу за развој благостања домаћег становништва у овом делу Европе.

 

Јединствене панорамске
локације

 

Као на ретко којој планинској дестинацији у Европи, на Старој
планини због њене морфолошке конфигурације постоје јединствене панорамске локације.
Плато Старе планине (Јабучко Равниште) и из њега изведене визуре су смештене у добро
доступан и питом простор с богатом културом и традицијом, погодан за развој туристичке
инфраструктуре, скијашке пре свега, као и за развој целогодишњег програма боравка
и рекреације. Ова привлачност биће основа брзе туристичке валоризације, али ће на
исти начин ова стратешка предност бити и најосетљивији елемент стварања будућег
ланца вредности пројекта.

 

Богатство воде и биљног
света 

 

Шири простор Старе планине подложан је анализи, као стратешко
упориште и предност повезана с изградњом туристичког ланца вредности (производи
и активности специјалних интереса) али и за обезбеђење воде за производњу вештачког
снега (потенцијал водотокова и извора).

Диверсификована структура атракција

Стара планина са својим окружењем има све претпоставке да
развије потребан шири дестинацијски туристички ланац вредности по узору на друге
планинске дестинације. Иако су ти потенцијали већ на путу тржишног оживљавања, њихов
прави пословни успон уследиће тек после активирања овог туристичког мега пројекта.

 

Име Стара планина (бренд)

 

После Алпа и Карпата, Стара планина је највећа планинска
област у Европи. У свету туризма она је позната само локално, али не и у ширем европском
контексту. Ова чињеница је посебно важна пошто се улагања у брендинг Старе планине
као дестинације може потенцијално извести у сарадњи с Републиком Бугарском. 


 

Величина пројекта

 

Слични пројекти у свету увек се разматрају у општем развојном
контексту на регионалном или државном нивоу. У случају Старе планине, и регионални
(инвестиције, развој и запошљавање) и централни ниво (интернационализација туристичког
сектора) претпостављају највише приоритете, јер у Републици Србији у целини нема
туристичког пројекта који на дуги рок има такве (мега) привредне потенцијале. 


 

4.2. Стратешки недостаци
– образложење

 

(Не)препознатљивост Србије
у туризму и недостатак светских туристичких стандарда

 

Ова баријера је висока и за сам пројекат имплицира потребу
интернационализације, односно увођења глобалне експертизе, не само у планирању и
вођењу инвестиција, него и у самом управљању након изградње. С обзиром на величину
пројекта, постоје сви услови да се с реномираним светским субјектима договори партнерски
однос у развоју и управљању овим пројектом.

 

Лоша економска ситуација
у региону и старо становништво

 

Ова баријера има два негативна аспекта: питање раста регионалне
скијашке и летње одморишне тражње и питање тржишта запошљавања. Пројекат нужно мора
пратити привредни раст регије, а не физичке потенцијале развоја, који су заправо
неограничени. 

 

Недостатак стручних кадрова

 

То је уобичајена баријера у транзиционим земљама, па тако
и у Републици Србији. Ефикасан одговор на ову баријеру могућ је једино ако се при
извођењу пројекта инсистира на једном или мањем броју јаких дивелопера, који ће,
с обзиром на економију обима пројекта бити у стању да поднесу и трошак стварања
адекватних кадрова.

Недовољна заштита природних и културних атракција

Ово је типична баријера у земљама у транзицији због материјалних,
културних и других ограничења. Решење ове баријере у случају пројекта Стара планина
једино је могуће уз стриктну контролу и надзор над ужим и ширим простором захвата
пројекта. Величина и економска важност овог пројекта као и транспарентност његовог
извођења стварају потребу директне интервенције на целом ширем простору обухвата
пројекта, због онемогућавања девастације простора и шпекулација некретнинама. 


 

Недостатак локалних покретача
туристичког развоја

 

Србија нема великих привредних субјеката у туристичкој индустрији
који би могли бити генератори новог развоја. Тако и пројекат Стара планина нема
тржиште јаких локалних инвеститора и дивелопера. Као одговор на ову баријеру постоји
могућност да се међународним конкурсом дође до јаког интернационалног дивелопера
или инвеститора, или да се читав пројекат повери развојној Агенцији, која би путем
међународне експертизе пројекат припремила за тржиште. 

Дефинисане стратешке предности и недостаци нужно представљају
полазни оквир за даљу разраду пројекта. Коришћење стратешких предности, уз убрзану
активацију носилаца пројекта на смањењу његових баријера, представљају полазне факторе
успеха, односно претпоставке на које се најозбиљније рачуна. 

 

5. БЕНЧМАРК АНАЛИЗА

 

За оцену конкурентности планинског туризма у регији, али
и на европском и глобалном тржишту, одабране су следеће четири дестинације: Банско
у Републици Бугарској, Боровец у Републици Бугарској, Крањска гора у Републици Словенији,

Sun Valley 
у САД.

Све наведене дестинације за које је спроведена бенчмарк
анализа остварују већи профит на основу разноликости понуде у односу на смештајне
капацитете високе категорије. Породични хотели садрже елементе који представљају
основу за креирање специјализоване понуде у дестинацији. Објекти за смештај за више
породица садрже углавном апартмане са једном или две спаваће собе, у оквиру распона
квалитета од средњег до вишег или високог. Ове смештајне јединице не садрже услуге
хране и пића, али нуде додатни садржај као што су: приватни паркинг на локацији,
сауна, фитнес садржаји итд. Веома често ове смештајне јединице послују на основу

sale & 
lease-back пословног модела. Појединачне породичне јединице, односно
породичне куће припадају вишем тржишном сегменту у односу на квалитет и цену. Иако
не нуде ниједну потпуну услугу, често садрже опције „додате вредности” (нпр. приватни
паркинг и сауну). Приватни смештај са ноћењем и доручком или мини-хотели, иако имају
мање учешће у укупном смештајном капацитету у дестинацијама где је спроведена бенчмарк
анализа, доприносе интимној атмосфери и карактеру дестинације. 

Преглед дистрибуције смештајног капацитета (по лежајима)
по врстама смештаја према међународним стандардима планирања интегрисаног скијашког
центра и планинског ризорта дат је у Прилогу бр. 7 и 8. 

Када је у питању структура смештајног капацитета за пројекат
планинског ризорта на Старој планини, на основу поређења са анализираним конкурентским
дестинацијама, као и према међународним стандардима планирања и развоја интегрисаних
планинских ризорта, неопходно је реализовати два главна хотелска пројекта: један
концепт породичног хотела и један концепт дестинацијског хотела и конгресног центра.
Када је у питању квалитет, породични хотел би требао да буде на нивоу од четири
звездице по међународним стандардима. Дестинацијски хотел и конгресни центар би
требало према међународним стандардима да буду на нивоу од четири до пет звездица.
Највећи део смештајног капацитета ризорта требало би реализовати кроз веће учешће
кондотела с једном и више смештајних јединица и објектима за смештај за више породица
и то кроз 

sale & 
lease-back пословни модел, у циљу максимизације поврата на
инвестицију и минимизације финансијског ризика, који прати почетне инвестиције.


На основу анализа и основних претпоставки, планински ризорт
Старе планине требало би да обезбеди у првој фази развоја смештајне капацитете од
5.823 туристичких лежаја. 

Како би се развила комплементарна понуда дестинације у виду
програма, постоји додатна потреба која се тиче зимске и летње инфраструктуре, које
подржавају и комплетирају зимску и летњу понуду у дестинацији. Зимске активности
су: школа скијања, изнајмљивање скија, зона за почетнике, сноуборд, забавни парк,
спуст низ тобоган, бицикли за снег, крос кантри скијање, зимске планинарске руте,
понуда визиторског центра и планинског центра. Летње активности су: авантуристички
и спортски туристички производи (адреналин парк, екстремни спортови); природа,

wellness и здравствени туристички производи (wellness центар, стаза здравља и сл.);
атракције за породице (тематизоване); атракције за дневне посетиоце и атракције
на врху планине.

Идентификовано је неколико специфичних трендова који се
односе на последње пројекте развоја међународних планинских ризорта, као што су:
креација јединствених летњих туристичких производа, развој алтернативних зимских
туристичких производа, професионална, атрактивна и профитабилна понуда после скијања,
повећање просечне ширине скијашких стаза, 
wellness на планини, маректинг са слоганом
„Планина ме оснажује”, креирање летњих атракција на врху планине, специјализовање
планинских ризорта, иницијативе унапређења квалитета. 

Посебно важан идентификовани пројекат је изградња голф терена
у подножју планине (у близини Калне), као и ревитализација смештајних капацитета
руралног туризма на потезу Зајечар–Књажевац–Пирот, такође у подножју и на нижим
обронцима планине. 

 

5.1. Тржишни потенцијал
– претпоставке и процене

 

На
основу тржишне и бенчмарк анализе, могу се извући претпоставке које се тичу тржишног
потенцијала за пројекат Стара планина. Стара планина ће постати водећа и омиљена
летња и зимска планинска туристичка дестинација у југоисточној Европи. У периоду
почетне комерцијализације и стабилизације у периоду од три до четири године оствариће
натпросечан пословни резултат. Може се претпоставити да ће AUO по сезони износити
лети од 50 до 60 процената, а зими од 55 до 65 процената. Ниво AUO у износу од
60 до 70 процената био би реално достижан у периоду после главне сезоне. Током зимске
и летње сезоне ниво AUO може бити 80 до 90 процената. У зависности од врсте смештаја
тешко је претпоставити опште применљив ценовни ниво на све врсте смештаја који су
укључени у овај пројекат, јер постоје утицаји различитог нивоа квалитета и сезоналности
на бази упоредних и конкурентних нивоа квалитета некретнина. Може се закључити да
би реална тржишна цена за изграђене некретнине на Старој планини могла варирати
у распону од 1.600 до 1.800 евра по метру квадратном. За хотеле и остале смештајне
објекте (нпр. смештајне јединице за више породица, градске куће, кондотели, итд.)
не може се претпоставити јединствена цена.

Укупна
тржишна анализа цена коришћења различитих капацитета, као и цене изградње и продаје
планираних некретнина, изведена је на основу опсежног увида у исте параметре на
подручју југоисточне Европе.

 

6. МАРКЕТИНГ СТРАТЕГИЈА

 

У
Стратегији туризма Републике Србије предложени су туристички кластери, који подразумевају
скуп туристичких атракција, туристичке инфраструктуре и супраструктуре, садржаја
и активности, односно услужних и производних предузећа, концентрисаних на хомогеном
географском подручју. Стара планина се налази у кластеру источне Србије, који се
у туристичком смислу истиче по планинама, бањама и богатом културном наслеђу, а
краси га имиџ природе, здравља и релаксације. 

Дестинација
Стара планина може се позиционирати као водећа летња и зимска планинска дестинација
југоисточне Европе, а темељ њеног туристичког узлета је изградња скијашког мега
ризорта, који ће се базирати на међународним конкурентским стандардима и пракси
у домену развоја планинског туризма. 

Да
би се створио комплетан и дугорочно одржив туристички ланац вредности за цело подручје
Старе планине, неопходно га је посматрати у контексту простора на којем се сусрећу
општине: Књажевац, Пирот, Димитровград, Зајечар и град Ниш. Туристички развој ових
општина ослања се на интегрални планински ризорт Старе планине и допуњује га. Свака
од општина мора, кроз свој јединствени карактер, креирати и понудити специфична
искуства, производе и активности, који заједно чине атрактивну, интегралну понуду
туристичких искустава целокупне дестинације Стара планина. 

Може
се закључити да ће општине базирати оживљавање и развој својих туристичких производа
на развоју туристичког пројекта Стара планина, као доминантно планинског зимског
и летњег туристичког производа. У том смислу реч је о развојном процесу одозго на
доле, јер ће сама реализација пројекта у основи бити изведена посредством учесника
изван саме регије (држава, страни и домаћи већи инвеститори). 

У
том контексту потенцира се потреба иницијалног усаглашавања развојних корака на
пројекту Стара планина, с потребним активностима туристичке валоризације припадајућих
општина. У шири контекст импликација и прилагођавања пројекту треба обухватити и
град Ниш, с обзиром на локалну тражњу, постојање аеродрома, културне садржаје и
понуду као и целину могућих услуга.
 

7. ПРОГРАМИ КОНКУРЕНТНОСТИ

 

Програми
конкурентности служе за побољшање подручја активности и пословања, који су на било
који начин повезани с туристичким сектором (или могу потенцијално бити повезани
с туризмом), како би се створиле одговарајуће претпоставке за развој туристичких
активности, производа и искустава, који су идентификовани овим пројектом. 


Главна
сврха плана конкурентности је креирање подручја са пријатном атмосфером и услугама
одговарајућег квалитета, и то кроз побољшање туристичког система вредности, где
је локално становништво задовољно, а туристи добродошли. 

 

8. ВИЗИЈА И ПОЗИЦИОНИРАЊЕ

 

Обликовање исправне и објективно изводљиве визије за пројекат
Стара планина, могуће је извести из упоришта која су произашла из ситуационе и тржишне
анализе, као што су: 

– глобални туристички трендови;

– иновативни туристички центри и ризорти не само глобално,
него и у окружењу Републике Србије;

– међународно окружење и економски раст Републике Србије;


– регионална конкуренција и бенчмаркинг; 


– екстерна подршка пројекту; 


– међународни стандарди извођења и управљања пројектом,
а то значи и укључивање међународних субјеката у реализацију овог пројекта. 


Визија овог пројекта је Стара планина као врхунска зимско-летња
дестинација усмерена на пружање пробраних доживљаја и искустава у рекреацији, забави
и активном одмору која располаже креативним вредностима и способношћу испуњења очекивања
туристичке клијентеле у инспиративном окружењу. Као дестинација – лидер у планинском
туризму Југоисточне Европе, гради своју позицију на породичним вредностима, очувању
природне околине и здравом начину живота. 

Будући да туристичка визија дестинације није само њена жељена
слика у будућности, већ мора имати и реална упоришта за спровођење, мора бити прихватљива
за локалну заједницу, као и потенцијалне локалне и међународне инвеститоре. 


 

8.1. Претпоставке тржишног
позиционирања пројекта

 

Да
би био успешан, овај пројекат мора да задовољава критеријуме и стандарде квалитета
глобалног тржишта, независно од конкретног избора географских тржишта на којима
ће се он иницијално, односно у крајњој мери, комерцијализовати.

План
туристичког развоја овог подручја требало би да се ослони на типску разноликост
и висок комфор смештајних капацитета и свих осталих садржаја туристичке понуде у
циљу привлачења тржишних сегмената више и високе куповне моћи са локалног и регионалног
тржишта, као и на иновације и тематизацију садржаја и система туристичких искустава.
Тиме се отвара и додатна могућност за успешну комерцијализацију пројекта и на међународном
туристичком тржишту.

 

9. РАЗВОЈ ПРОИЗВОДА

 

Производи планинског туризма су од понуде класичних одморишно-рекреационих
садржаја еволуирали у захтевније производе, чија успешна тржишна комерцијализација
претпоставља изградњу заокруженог ланца вредности. Због тога се и избор производа,
који ће се развијати на целокупном подручју Старе планине, мора поставити на начин
који ће поштовати правила глобалне конкуренције. 

Постоји добар иницијални потенцијал за развој и успешну
тржишну комерцијализацију следећих туристичких производа: дужи летњи одмор за породице
и старије парове без деце; недељни зимски одмор на снегу за породице с децом и младе
парове без деце; викенд зимски, односно летњи одмор за породице и парове без деце;

MICE, с нагласком на интензивне и тимске програме, мање конференције, пословне састанке
и радионице; wеллнесс, који се комерцијализује самостално, или у комбинацији с неким
од претходно дефинисаних производа; специјални интереси (пецање, бициклизам, јахање,
оријентација у природи, посматрање ретких примерака флоре и фауне и сл.); спорт,
рекреација, спортска такмичења (зими и лети).

Концептуални развојни модел планирања туристичког развоја
Старе планине као савремене одморишно-рекреативне дестинације, који приказује везу
између система искустава, производа и активности, односно будућег система тржишне
комерцијализације, дат је у Прилогу бр. 9. 

 

Циљана тржишта

 

Релевантна туристичка тржишта за пројекат Стара планина
била би: примарно домаће тржиште (виша средња и виша платежна клијентела са подручја
Републике Србије), примарно светско тржиште (тржишта земаља региона: Република Грчка,
БЈР Македонија, Република Мађарска, Република Чешка и Република Словачка, Велика
Британија и Република Ирска) и секундарно тржиште (што подразумева земље у непосредном
окружењу: Република Бугарска, Република Румунија, Република Црна Гора, Република
Босна и Херцеговина и Република Хрватска). 

 

10. КОНЦЕПТ РАЗВОЈА ТУРИСТИЧКЕ
ПОНУДЕ НА ПОДРУЧЈУ СТАРЕ ПЛАНИНЕ

 

Туристичко активирање Старе планине одвијаће се у неколико
одвојених фаза. Свака развојна фаза последица је процена о кретању тражње и потребе
за минимизирањем инвестиционих ризика. Прва развојна фаза је најзахтевнија и повезана
с највећим иницијалним улагањима у инфраструктуру и у садржаје туристичке понуде.
Тржишни успех прве развојне фазе ограничиће динамику даљег развоја. 

Дестинација – ризорт Стара планина састојаће се од тзв.
базног подручја, на коме ће бити размештен највећи део смештајних и осталих капацитета
туристичке понуде, јавно-услужни садржаји, укључујући јавно паркиралиште и велики
део планинске инфраструктуре. За базна подручја предвиђене су локације: Јабучко
равниште, Бабин зуб, Лескова раван и Голема река. Скијашки центар сачињаваће систем
скијашких стаза различите тежине, дужине и просечне закошености. У склопу скијашког
центра, пословаће и различити објекти хране и пића, размештени на самим стазама
да би били доступни скијашима у опреми. Развој услужне понуде базног подручја развијаће
се по угледу на праксу уобичајену не само у високо развијеним земљама света, већ
и у све већем броју земаља са привредом у транзицији. 

Избор најпогоднијих локација за положај будућих скијашких
стаза и пратећих скијашких инсталација, односно подручја на којем ће, у највећој
мери, бити лоцирана смештајна, угоститељска и друга услужна понуда (тзв. базно подручје,
дефинисан је на основу детаљне евалуације свих релевантних физичких карактеристика
целокупног подручја Старе планине (нагиб терена, страна света, изложеност сунцу,
задржавање снега и сл.). (Прилог бр. 10)

Коришћењем међународних стандарда (Прилог бр. 11) о прихватљивој
густини градње појединих врста смештајних објеката (дестинацијски хотел, село –
кондотел, апартманске јединице, куће за смештај неколико породица, 
chalet за смештај
једне породице, породични хотели, 
B+B пансиони) односно њиховој међусобној структурисаности,
утврђен је оптималан број и структура смештајних јединица, односно лежаја које је
могуће изградити на простору базног подручја (Прилог бр. 12).

Када је реч о локацијама Бабин зуб и Голема река, овај део
базног подручја, предвиђен је углавном за паркирање дневних посетилаца. Притом се
на локацији Бабин зуб, планира 1.244 паркирних места, док се на локацији Голема
река, уз 2.040 паркирних места планира изградња скијашког тренинг центра. Детаљан
приказ броја паркирних места и на основу тога планиран предвидив број једнодневних
скијаша приказан је у Прилогу бр. 13.

Максималан број истовремених скијаша и бордера који би били
смештени у свим расположивим смештајним објектима планинског ризорта Стара планина
достигао би 13.900. Истовремено, максималан број једнодневних скијаша и бордера
достигао би око 8.000. Укупан број истовремених скијаша и бордера на подручју Старе
планине достигао би максимално 21.900 корисника што је за око 5.000 (18 процената)
корисника мање од максималног прихватног потенцијала инсталисаних ски лифтова. Наведена
разлика ће се до максималног прихватног потенцијала скијалишта попуњавати додатним
бројем скијаша смештених на подручју Топлог Дола (4.940 скијаша и бордера).

 

11. ПРВА ФАЗА РАЗВОЈА
ПЛАНИНСКОГ РИЗОРТА СТАРА ПЛАНИНА

 

Прва фаза развоја туристичке понуде на Старој планини конципирана
је на основу потребе за изградњом скијашких стаза које омогућавају максималан истовремени
прихват око 5.230 скијаша и бордера (Прилог бр. 14). 

У складу с тако утврђеним бројем скијаша и бордера, димензионирани
су и сви остали услужни капацитети и садржаји туристичке понуде. Дефинисани скијашки
прихватни потенцијал од 5.230 истовремених скијаша и бордера налаже изградњу од
око 6.200 кревета на подручју Јабучког равништа, размештених према следећој структури
смештајних капацитета: централни дестинацијски хотел, капацитета 231 смештајне јединице
(578 лежаја); неколико кондотела, укупног капацитета 721 смештајних јединица
(3053 лежаја); већег броја кућа намењених становању неколико породица, укупног капацитета
136 смештајних јединица (680 кревета); већег броја кућа намењених становању једне
породице, укупног капацитета 90 смештајних јединица (540 лежаја); неколико породичних
минихотела, укупног капацитета 387 смештајних јединица (1.161 лежаја); мањи број

B+B пансиона у власништву малих и средњих локалних предузетника, укупног капацитета
60 смештајних јединица (180 лежаја).

Од максимално могућег броја скијаша и бордера које истовремено
могу да прихвате скијашке стазе, које ће бити изграђене у првој развојној фази,
њих око 3.600 представљаће стационарне госте, док ће се број једнодневних скијаша
и бордера кретати на нивоу од око 1.600. За потребе једнодневних посетилаца треба
изградити 644 паркирних места за аутомобиле, 150 паркирних места за комерцијална
возила и пет паркирних места за аутобусе. На подручју Јабучког равништа биће
544 паркирних места за аутомобиле и 150 места за комерцијална возила, док ће се
преосталих 100 паркирних места за аутомобиле и пет за аутобусе сместити на локацији
Бабин Зуб (Прилог бр. 15 и 16).

У склопу прве фазе развоја туристичких капацитета на Старој
планини, изградиће се и опремити одређени број трговачких садржаја, објеката хране
и пића и објеката намењених рекреацији и опуштању. Највећи број услужних објеката
био би смештен у склопу самих смештајних објеката у приземљу у кондотелима, а предвиђене
су и четири зграде намењене искључиво комерцијалним и сервисним садржајима.

Све зграде у склопу туристичког села биће високе два до
три спрата, при чему је један подземни ниво предвиђен за гаражни простор. Предвиђено
је једно паркирно место по смештајној јединици у кондотелима, односно 0,7 паркирних
места по смештајној јединици у хотелима. Укупан број паркирних места за стационарне
госте предвиђен првом фазом развоја и њихова локација приказана је у Прилогу бр.
16.

За потребе несметаног одвијања саобраћаја у базном подручју
треба да се изгради око 7000 – 7500 метара саобраћајница, односно око 150 паркиралишних
места за потребе снабдевања. Сви наведени вансмештајни капацитети, саобраћајнице
и комуникације, с изузетком већ споменутог мањег броја паркирних места на локацији
Бабин Зуб, биће лоцирани у склопу туристичког села на подручју Јабучког равништа.

 

11.1. Оквирна процена
инвестиција прве фазе развоја пројекта Стара планина и модел финансирања 


 

Процена укупног износа улагања потребног за изградњу свих
планираних садржаја прве фазе развоја пројекта Стара планина базира се на уобичајеним
трошковима градње објеката сличних карактеристика у свету, коригованим за специфичности
српског тржишта. У том смислу, полазећи од типске структуре понуде и планиране изградње
смештајних, сервисних, трговинских и објеката хране и пића у склопу ризорта, процењује
се следећа висина улагања: дестинацијски хотел – 26.670.000 евра (око 115.000 евра
по смештајној јединици или око 1.730 евра/m²); породични хотели –
25.490.000 евра (око 65 000 евра 
по смештајној јединици или око 1.302 евра/m²);
Б+Б пансиони – 2.800.000 евра (око 47.000 евра по смештајној јединици или око
1.076 евра/m²); кондотели – 66.000.000 евра (око 91.000 евра по смештајној
јединици или око 1.056 евра/m²); куће за смештај више породица 10.800.000 евра
(око 79.000 евра по смештајној јединици или око 1.211 евра/m²); chalet за смештај
једне породице 10.900.000 евра (око 121.000 евра по смештајној јединици или око
1.217 евра/m²); мултифункционални вансмештајни објекти намењени пружању услуга
хране и пића, продавнице и сервисни објекти 3.200.000 евра (око 1.000 евра/m²);
„water fun center” – 7.800.000 евра (око 2.100 евра/m²); путеви и отворена
паркиралишта – 2.900.000 евра.

Детаљна процена улагања у скијашки центар дата је у Прилогу
бр. 17, полазећи од броја скијашких стаза, њиховог прихватног потенцијала, карактеристика
планираних ски лифтова, односно специфичне планинске инфраструктуре и услужних садржаја
које треба изградити и опремити, као и специфичног планинског возног парка и уређаја
за припрему стаза, које треба набавити. 

На основу предвидљиве величине изграђених површина по намени,
укупна потребна улагања процењују се на око 56.700.000 евра. Укупна потребна улагања
у прву фазу развоја и туристичког отварања Старе планине процењују се на око
210 милиона евра. Рекапитулација улагања приказана је у Прилогу бр. 18. 


Износи улагања у поједине садржаје понуде подразумевају
инфраструктурну опремљеност садржаја планираних на локацији Јабучког равништа, односно
специјалну скијашку инфраструктуру. Исказана висина улагања се не односи на потребна
улагања у екстерну инфраструктуру, односно прикључење на инфраструктурне капацитете
у подножју Старе планине. 

 

Улагање у капиталну инфраструктуру

 

Будући скијашки центар и туристичко село на Јабучком равништу
потребно је повезати с постојећом инфраструктурном мрежом у подножју Старе планине.
Поред модернизације постојећих путева, и повезивања на постојећу мрежу електроснабдевања,
неопходна је изградња канализације, водоснабдевања и телефоније. Сва потребна улагања
у инфраструктурно повезивањемо Јабучког равништа са постојећим инфраструктурним
системима у подножју планине сносиће јавни сектор. 

 

Саобраћајно повезивање

 

Постоје две варијанте повезивања Јабучког Равништа са саобраћајном
мрежом у подножју Старе планине. Прва варијанта подразумева модернизацију деонице
регионалног пута Књажевац – Кална (30 km), односно реконструкцију постојећег пута
Кална – Јабучко равниште (25 km) на деоницама Балта Бериловац – Јански Мост, око
насеља Црни врх и од раскрснице према планинарском дому до Јабучког равништа. Друга
варијанта се заснива на коришћењу постојећег одличног магистралног пута Ниш – Пирот
– Темска, односно изградњи потпуно новог пута по траси старог пута Церова – Јабучко
равниште у дужини од 18 km. 

Најбоље решење би било да се изведу обе варијанте и на тај
начин омогући и јужни и северни, односно северозападни приступ пројекту.

 

Електроснабдевање

 

За прву фазу пројекта неопходна је реконструкција постојећег
далековода на релацији Кална – Балта Бериловац – Црни врх – Јабучко равниште у дужини
од око 12 km. Овом реконструкцијом, која претпоставља улагање од око 500.000 до
један милион евра, обезбедило би се 1,2 
MW струје. Изградњом трафо станица и даљом
реконструкцјом мреже на овом правцу постигао би се капацитет од 4 
MW, што је довољно
за прву фазу изградње. Снабдевање електричном енергијом за реализацију целог пројекта
на Старој планини могуће је извести изградњом четири трафо станице од 35/10 
kV
2x3MVA на територији општине Пирот.

 

Канализациона мрежа

 

За потребе повезивања Јабучког равништа са насељима у подножју
Старе планине потребна је изградња канализационог вода на потезу Јабучко равниште
– Лескова раван – Коњарник – Голема река – Црни врх. 

 

Водоснабдевање

 

За изградњу објеката водоснабдевања неопходно је посебном
студијом утврдити најрационалније решење за Јабучко Равниште. Постоји већи број
извора мање издашности, чији капацитет и издашност треба утврдити у време најмањег
дотока воде, како би са сигурношћу могао да се постигне капацитет водоснабдевања
од око 70 литара у секунди. 

У крајњем случају, препоручује се повезивање са Завојским
језером. Када је реч о изградњи микроакумулација за потребе заснеживања скијашких
стаза, потребно их је урадити на три локације: Голема река, Коњарник и Јабучко равниште.

 

11.2. Претпоставке финансирања
капацитета и садржаја понуде

 

За потребе финансијских калкулација, односно оцену пословних
перформанси појединих инвестиција кључна претпоставка је да ће се инвестиције у
јавну инфраструктуру финансирати из јавних извора тј. јавних предузећа у Републици
Србији, која инфраструктурно покривају шире подручје пројекта. Инвестиције у интерну
инфраструктуру, укључујући интерне путеве и развод базичне инфраструктуре, сматрају
се обавезом приватних инвеститора, као део укупних предузетничких улагања. Базични
модел финансирања на целом комплексу приватних инвестиција одвијаће се према уобичајеном
светском стандарду ризичног капитала и кредита у односу 30 процената (ризични капитал)
и 70 процената (кредити пословних банака).

Овакав приступ уједно је и најлогичнији, с обзиром да верно
одсликава савремену праксу у финансирању предузетничких подухвата у свету. Пројекат
Стара планина свакако претендује да буде интернационализован у сваком смислу, укључујући
и могућност да у његову реализацију буду укључени и инвеститори-предузетници изван
границе Републике Србије. 

Полазећи од уобичајених услова кредитирања у Републици Србији,
за 
green field пројекте приватног сектора на њеној територији треба очекивати кредитне
услове који подразумевају каматну стопу од 7 процената годишње (укључујући и цену
обраде кредитног захтева), рок поврата од најмање 10 година, одложени рок плаћања
од две године и плаћање у годишњим ратама.

Када је реч о начину финансирања изградње скијалишта са
свим пратећим садржајима, без обзира да ли је реч о инвестицији јавног, или приватног
сектора, или некој врсти јавно-приватног партнерства, овај пројекат се мора повољније
третирати због делимичног инфраструктурног карактера инвестиције. У том смислу потребно
је регресирање кредитних услова за ову инвестицију за најмање три процента у односу
на класичне приватне инвестиције (хотели, некретнине и сл.). Кредитни услови за
инвестиције у скијалиште подразумевају каматну стопу од четири процента годишње
(укључујући и цену обраде кредитног захтева), рок поврата од најмање 15 година,
одложени рок плаћања од две године и плаћање у годишњим ратама.

Питање инвестиционо-финансијске политике пројекта од инвестирања
у прву фазу пројекта, мењаће се зависно од избора коначног пословног и управљачког
модела, тј. избора кључних партнера за овај пројекат. За прву евалуацију финансијских
перформанси пројекта потребно је користити горње претпоставке, као први оквир за
утврђивање потребних стратегија и политика даљег вођења овог пројекта.

За разлику од осталих садржаја понуде планираних првом фазом
развоја Старе планине, скијашки центар ће бити у власништву јавног сектора, при
чему ће њиме управљати ЈП „Скијалишта Србије”. Под претпоставком адекватне понуде
различитих садржаја намењених посетиоцима како зимског, тако и летњег раздобља пословања,
очекује се да ће скијашки центар у години тржишне нормализације остварити приход
у висини од око 12,1 милион евра у сталним ценама.

 

12. ПОСЛОВНО УПРАВЉАЧКИ
МОДЕЛ 

 

Пројекат развоја туризма на Старој планини у суштини представља
сложен мега пројекат који физички, културолошки, инфраструктурно и економски мења
једну регију.

Ова мега инвестициона интервенција на врху планине с инфраструктурним
везама с урбаним центрима у подножју, само је први корак у успостављању квалитетног
туристичког ланца вредности, коме се морају прилагођавати околне општине према предложеним
заједничким програмима изградње конкурентности. 

Анализом заинтересованих учесника у пројекту утврђено је
да су, локално гледано, интереси и очекивања изразито високи. Капацитет (инвестициони
и организационо-управљачки) локалних субјеката није такав да овом пројекту обезбеди
услове за конкурентност на међународном тржишту. 

Што се тиче међународних интересних субјеката, сасвим је
логично да су осим изражавања општег интереса за улазак у нову дестинацију, они
неповерљиви са становишта транспарентности и рационалности према пројекту који долази
из Републике Србије и да ће своје инвестиционо – улагачке интересе проценити пре
свега кроз очекивани принос, потенцијални дугорочни раст бизниса и економију обима.


Иницијатори пројекта, Влада Републике Србије и Министарство
за економију и регионални развој, с обзиром на објективну ситуацију, у првој, иницијалној
фази овог пројекта имају готово потпуну одговорност. 

Имајући на уму тренутне капацитете и интересе укључених
субјеката, као и базични тржишни захтев да на Старој планини треба формирати међународно
конкурентан пројекат, поставља се питање улога које у развоју и имплементацији треба
да одиграју јавни сектор с једне стране и различити актери приватног сектора, почев
од великих и мањих инвеститора и дивелопера, затим менаџмента и представника локалног
и међународног бизниса с друге стране.

Улога јавног сектора требало би да буде концентрисана превасходно
на стварање основних предуслова за туристичко отварање Старе планине, тј. за професионално
планирање и просторно – урбанистичку регулацију пројекта и инфраструктурно опремање
дефинисаног базног подручја на Старој планини. 

Будући да је туристички развој на подручју Старе планине
повезан и с ефикасним управљањем простором и еколошком равнотежом као стратешким
ресурсом, намеће се могућност преузимања потпуне или делимичне одговорности и за
целокупан развој и управљање будућим туристичким подручјем Старе планине. То укључује
како иницијална улагања у специфичну планинску инфраструктуру (ски лифтови, планински
путеви, планински објекти, возила и специјална опрема и сл.), тако и целокупно управљање
и одржавање скијашког подручја у функцији током целе године. 

Целокупан предузетнички ризик повезан с изградњом потребних
туристичких капацитета базног подручја (смештајни објекти, објекти хране и пића, 
трговачки садржаји, остали услужни садржаји, садржаји туристичке
инфраструктуре и др.) треба да се пренесе на приватни сектор.

Изградњу и експолатацију највећег дела укупне смештајне
понуде базног подручја требало би базирати на пословно-развојном моделу тзв. кондоминијумизације.
Овај пословно-развојни модел се не би примењивао само за централни дестинацијски
хотел, породичне хотеле и 
B+B пансионе, чија би се изградња, путем јавног конкурса,
поверила неколицини приватних предузетника. 

Кондоминијумизација се базира на следећим принципима: држава
преноси – продаје целокупно земљиште предвиђено за базно подручје једном предузећу
(или конзорцијуму) које преузима улогу тзв. генералног дивелопера. Ово правно лице,
у складу с урбанистичким условима, одредбама просторног плана и пројекта Стара планина,
преузима одговорност да испланира и реализује изградњу већег броја типских смештајних
објеката, при чему се унапред зна да ће највећи део изграђених објеката, у виду
кондоминијума, бити продато коначним власницима посредством тржишта некретнина.
После израде потребне техничке документације и добијања потребних локационих, грађевинских
и других дозвола, пре него што се уопште крене с изградњом, на бази извршене парцелације
терена и етажирања сваке поједине власничке јединице (будуће стамбене јединице),
генерални дивелопер продаје, још увек виртуелне, кондоминијуме, апартманске јединице
и/или chalet, укључујући и идеални део припадајућег земљишта, физичким и/или правним
лицима, која желе да постану не само власници некретнине на атрактивној локацији,
већ у таквом улагању виде и могућност додатне зараде. Продајом сваког кондоминијума,
апартманске јединице и/или chalet генерални дивелопер смањује своје дуговање према
пословној банци за аликвотни део који се аутоматизмом преноси на новог власника
стамбене јединице. Нови власници кондоминијума, апартманских јединица и/или 
chalet,
приликом склапања купопродајног уговора, преузимају обавезу да стамбене јединице
користе за властите потребе само током фиксно утврђеног и прецизно одређеног броја
дана у години. Током осталог периода године стамбене јединице ће се изнајмљивати
на тржишту као класичне комерцијалне смештајне јединице тј. хотелске собе. У том
смислу, сви крајњи власници стамбених јединица имају обавезу да изаберу оперативну
менаџмент компанију, која ће у њихово име, под одређеним стандардним условима изнајмљивати
кондоминијуме, апартманске јединице и chalet туристима по истом принципу као што
се изнајмљују хотелске собе. Укупно реализована примања од изнајмљивања кондоминијума,
апартманских јединица и chalet у периоду када их њихови власници не користе, умањени
за оперативне трошкове, деле се између њихових власника и менаџмент компаније, у
складу с одредбама уговора о менаџменту. Власници кондоминијума, апартманских јединица
и chalet имају обавезу да, након сваког личног коришћења, менаџмент компанији предају
стамбене јединице у исправном стању, односно намештене и опремљене инвентаром и
опремом на начин како су их купили од генералног дивелопера. Власници су дужни да
из свог дела реализованог прихода, због неминовног хабања објеката, повремено обнављају
инвентар и намештај, како би стамбене јединице биле у добром оперативном стању све
време.

Будући да би највећи део смештајних капацитета био лоциран
у склопу тзв. туристичког села, где ће се одвијати живот дестинације, имајући на
уму и да ће велики број објеката намењених смештају у приземљу располагати већим
бројем локала намењених понуди, припреми и служењу хране и пића, трговинама или
сервисима, ови локали би требало да представљају подручје интереса предузетника
малих и средњих предузећа који би, по принципима дугорочног најма, у тржишно повољним
условима развијали сопствене бизнисе.

Независно од пресудне улоге приватног сектора у изградњи,
власништву и управљању објектима туристичко-угоститељске понуде базног подручја,
јавни сектор мора да има водећу и интегративну улогу у свим фазама планирања, припреме,
односно развоја целокупног пројекта туристичког отварања Старе планине. Током целог
развојног процеса, као и у периоду кад пројекат тржишно заживи, јавни сектор мора
да буде максимално отворен за комуникацију с приватним сектором. 

 

13. МЕРЕ ЗА СПРОВОЂЕЊЕ
ПРОГРАМА

 

Припрема и довођење овако комплексног пројекта до фазе реализације
повезани су са способношћу Владе да обезбеди све неопходне услове. Код оваквих и
сличних пројеката постоје четири групе активности које се морају пажљиво планирати
и реализовати. 

У прву групу активности спадају активности које служе за
завршетак прве фазе, започете израдом Мастер плана, али и иницијалним инвестицијама
у ски лифтове, жичаре и ски стазе. Ова фаза обухвата и прихватање и верификацију
овог програма и његову додатну јавну презентацију на националном и регионалном нивоу,
због потреба додатног интерног маркетинга пројекта (презентације, промоција и сл.).
Следећа активност је утврђивање оперативног носиоца пројекта. Следи улазак у оперативно
вођење пројекта, које укључује детаљније планирање и дизајнирање пројекта, израду
детаљних студија изводљивости с иницијалним уласком у преговоре с потенцијалним
партнерима. Потребна је припрема међународног инвестиционог проспекта с брошуром
и видео филмом за потребе промоције у светским размерама (инвестиционе конференције,
сајмови инвестиција и сл.) у циљу аквизиције интернационалних и домаћих дивелопера.


Постоји велики број потенцијалних светских инвеститора и
дивелопера који су начелно заинтересовани за овај пројект. Да би им се професионално
приступило, Влада мора да обезбеди и правила за реализацију овог пројекта према
међународним пословним стандардима. Такође, постоји један број домаћих дивелопера
који су потенцијално заинтересовани за овај пројекат.

У другу групу активности спада припрема и усвајање просторно
– планске и урбанистичке документације (регулација и заштита простора), резервација
простора, припрема и спровођење инфраструктурног опремања подручја пројекта, формирање
Дестинацијске менаџмент компаније за подручје пројекта Стара планина с планом активности
на програмима конкурентности регионалног туризма и развоја кадрова, обједињавање
земљишних комплекса за изградњу туристичких објеката. 

Трећа група активности садржи припрему међународних тендера
за инвеститоре, дивелопере и операторе пројекта или његових делова, затим преговоре
и закључивање уговора. 

Четврта група активности подразумева оперативну реализацију
прве фазе пројекта и планирање друге фазе пројекта. 

 

14. ЗАВРШНА ОЦЕНА ПРОЈЕКТА

 

У
изради студије спроведена је екстензивна тржишна и бенчмарк анализа, указано је
на трендове на светском туристичком тржишту и извршена детаљна анализа локације
и предложен концепт најбоље употребе подручја на које се Пројекат односи.

Подручје
Старе планине пружа врло добре услове за развој зимског скијашко – рекреативног
и летњег одморишног планинског центра међународног значаја с могућношћу пословања
током целе године. Укупни прихватни потенцијал планине износи 26.840 истовремених
скијаша и бордера, при чему би се у првој фази развоја изградиле ски стазе капацитета
5.230 истовремених скијаша и бордера. У складу с утврђеним бројем скијаша, димензионирала
би се и смештајна и друга понуда, при чему би се сви смештајни и највећи број осталих
садржаја понуде сместио на локацији Јабучко Равниште. 

За
прву фазу развоја Старе планине, на основу предложеног концепта најбоље употребе,
извршена је иницијална процена потребних улагања, предложени оквирни начини финансирања
и, у складу с претходно елаборираним тржишним и оперативним претпоставкама, изведена
детаљна анализа економске и финансијске исплативости. Према извршеним анализама
сви разматрани типови смештајне понуде, које ће финансирати приватни предузетнички
сектор, требало би да остварују добре и прихватљиве пословне перформансе, под условом
да се професионално изведу и да се осигура професионални стандард управљања. У случају
Централног дестинацијског хотела то претпоставља ангажовање професионалне (брендиране)
хотелске менаџмент компаније.

Одговорност
за изградњу адекватне планинске инфраструктуре треба да преузме јавни сектор, док
се изградња скијашког центра мора извести на партнерској основи између државе и
потенцијалних приватних инвеститора. 

Формирано
Јавно предузеће „Скијалишта Србије” могло би да управља скијалиштем у складу са
светски уобичајеним стандардима пословања. На основу извршене анализе дошло се до
закључка да су очекиване пословне перформансе скијашког центра релативно повољне,
иако су иницијална улагања за потребе прве фазе развоја изузетно висока. Међутим,
с обзиром да ће највећи део потребне скијашке инфраструктуре бити димензиониран
за максималан прихватни потенцијал скијалишта, даља улагања у проширење капацитета
скијалишта, мерено у односу на повећање прихватног потенцијала скијаша и бордера,
биће знатно умеренија.

Предвидиву
локацију на којој ће бити смештен скијашки центар, односно туристичко село, треба
инфраструктурно повезати са постојећом мрежом у подножју планине. То се односи како
на успостављање адекватних путева, тако и на повезивање и проширивање електроенергетских,
водоводних, канализационих и телекомуникационих водова. 

Предвидиве
пословне перформансе различитих типова смештајне и друге понуде предвиђене првом
фазом развоја Пројекта додатно су тестиране кроз анализу осетљивости. Посебно је
анализирано смањење остварених прихода за 10 процената, односно повећање трошкова
изградње објеката понуде за 10 процената. Спроведена анализа у свим случајевима
је показала задовољавајућу отпорност пројекта на тестиране факторе ризика.

 

15. ПЛАН АКТИВНОСТИ