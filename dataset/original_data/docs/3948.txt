На основу члана 55. став 2. Закона о безбедности хране („Службени гласник РС”, број 41/09),
Министар пољопривреде, трговине, шумарства и водопривреде доноси
 
ПРАВИЛНИК
о квалитету чаја, биљног чаја и њихових производа 
	

"Службени гласник РС", број 4 од 20. јануара 
	2012.
 
I. УВОДНЕ ОДРЕДБЕ
Члан 1.
Овим правилником ближе се прописују услови у погледу квалитета чаја, биљног чаја и њихових производа који морају да буду испуњени у производњи и промету упакованог готовог производа, и то за класификацију, категоризацију и назив; физичка, хемијска, физичко-хемијска и сензорска својства, као и састав; методе узимања узорака и испитивање квалитета; паковање и декларисање; додатне захтеве за означавање производа.
Члан 2.
Производи од чаја, односно биљног чаја, у смислу овог правилника су:
1) инстант-чај, односно биљни инстант-чај;
2) чај без кофеина.
Члан 3.
Одредбе овог правилника не односе се на биљне сировине у промету, на чајеве који спадају у категорију дијететских производа и традиционалних биљних лекова, на дозвољена одступања стварних количина од означених називних количина за претходно упаковани чај, биљни чај и њихове производе, као и на поступак испитивања стварног одступања од означене, односно декларисане називне масе или запремине.
Члан 4.
Поједини изрази употребљени у овом правилнику имају следеће значење:
1) чај јесу осушени лисни пупољци и млади изданци варијетета биљне врсте 
	Camellia sinensis L. (синоним 
	Thea sinensis L), фамилија Theaceae, третирани одговарајућим поступцима (мацерација, аерација, сушење), од којих се на уобичајен начин може припремити напитак;
2) биљни чај јесте уједначено уситњен и осушен део биљке (плод или делови плода, семе, цвет, делови цвета, лист, херба, стабљика, кора, корен, ризом, вреже или кртола) од којих се на уобичајен начин може припремити напитак, а у који спадају воћни чај и мешавина биљног чаја;
3) воћни чај јесте мешавина биљног чаја која садржи више од 50% уситњених сувих делова дивљег или гајеног воћа;
4) мешавина биљног чаја јесте хомогена мешавина два или више биљна чаја;
5) инстант-чај, односно биљни инстант-чај јесте производ који се добија екстракцијом чаја, односно биљног чаја од кога се напитак припрема директним растварањем у топлој или хладној води, а може бити у чврстом или течном стању;
6) инстант-чај у чврстом стању јесте суви екстракт одређеног дела биљке којем се могу додати адитиви у складу са прописом којим се уређује квалитет и употреба адитива и арома у храни;
7) биљни инстант-чај у чврстом стању јесте суви екстракт одређеног дела биљке, односно мешавина два или више сува екстракта различитих биљака, којима се могу додати адитиви у складу са прописом којим се уређује квалитет и употреба адитива и арома у храни;
8) инстант-чај у течном стању јесте течни екстракт или тинктура одређеног дела биљке;
9) биљни инстант-чај у течном стању јесте течни екстракт или тинктура одређеног дела биљке, односно мешавина два или више течна екстракта или тинктуре различитих биљака;
10) ароматизовани чај, односно ароматизовани биљни чај и њихови производи 
	јесу чај, односно биљни чај и њихови производи са истакнутим податком о врсти чаја, односно биљног чаја, односно њихових производа који се стављају у промет као чај, односно биљни чај, односно њихови производи којима су додате природне ароме или друге одговарајуће ароме у складу са прописом којим се уређује квалитет и употреба адитива и арома у храни. 
	
Члан 5.
Пре почетка производње, произвођач доноси произвођачку спецификацију за готове производе из члана 1. овог правилника, у складу са законом којим се уређује безбедност хране. 
	
Произвођачка спецификација из става 1. овог члана садржи евиденциони број, датум доношења, назив производа и трговачко име, ако га производ има, кратак опис технолошког поступка производње, основне захтеве квалитета, извештај о извршеном испитивању здравствене исправности и квалитета (физичкa, хемијскa и сензорска својства), датум почетка производње, као и податке из декларације, у складу са законом којим се уређује безбедност хране.
II. УСЛОВИ У ПОГЛЕДУ КВАЛИТЕТА ПРОИЗВОДА
1. Класификација, категоризација, назив, физичка, хемијска, физичко-хемијска и сензорска својства, као и састав производа 
	
а) Чај
Члан 6.
Према начину производње, чај се класификује и ставља у промет као:
1) црни чај (ферментисан чај);
2) зелени чај (неферментисан чај);
3) улонг чај (полуферментисан чај).
Ако се у производњи користе делови потпуно развијеног листа грма чаја, такав чај се ставља у промет под називом „ломљени чај”.
Члан 7.
Чај, ароматизовани чај и чај без кофеина према квалитету класификује се и ставља у промет као:
1) чај I квалитета, који не садржи више од 15% m/m других делова декларисане биљне сировине;
2) чај II квалитета, који не садржи више од 30% m/m других делова декларисане биљне сировине.
Члан 8.
Чај који се ставља у промет мора у погледу квалитета да испуњава следеће услове:
1) да не садржи покварено или плесниво лишће, чајну прашину или чајне отпатке слепљене лепљивим материјама или формиране на други начин;
2) да не садржи стране примесе биљног порекла или материје другог порекла, додате ради повећања масе;
3) да није претходно екстрахован, осим чаја без кофеина;
4) да нема измењен изглед;
5) да садржи највише до 30% m/m петељки и чајних гранчица, с тим што се при одређивању количине петељки и гранчица не узимају у обзир лисне жилице (са остатком или без остатка лиске); 
	
6) да садржи највише 1% делова других биљака које не могу бити идентификоване визуелним прегледом или лупом;
7) да садржи највише 15% недиференцираних и спрашених делова (честице чија је највећа димензија мања од 0,75 m/m);
8) да садржи најмање 32% m/m воденог екстракта; 
9) да садржи од 4% до 8% m/m укупног пепела;
10) да садржи до 12% m/m влаге;
11) да садржи најмање 1% m/m кофеина, осим чаја без кофеина. 
Члан 9.
Под називом чај без кофеина, уз истицање података о врсти чаја према начину производње (нпр. „црни чај без кофеина”), ставља се у промет чај код кога је одговарајућим технолошким поступцима извршена екстракција кофеина, тако да финални производ не садржи више од 0,4% овог састојка. 
	
б) Биљни чај
Члан 10.
Биљни чај, осим ако није друкчије прописано у Прилогу - Дозвољене вредности у погледу садржаја влаге, укупног пепела, екстракта и страних примеса, као и нека специфична испитивања за биљне чајеве, који је одштампан уз овај правилник и чини његов саставни део (у даљем тексту: Прилог), као и ароматизовани биљни чај, према квалитету класификује се и ставља у промет као: 
	
1) чај I квалитета, који не садржи више од 15% m/m других делова декларисане биљне сировине;
2) чај II квалитета, који не садржи више од 30% m/m других делова декларисане биљне сировине.
Члан 11.
Биљни чај у погледу квалитета треба да испуњава услове који су дати у Прилогу овог правилника. 
	
Биљни чај и његови производи који нису наведени у Прилогу овог правилника, у погледу квалитета треба да испуњавају следеће услове: 
	
1) по изгледу, мирису и укусу треба да одговарају сировини која је декларисана;
2) мешавина биљног чаја треба да представља мешавину равномерно распоређених појединачних састојака;
3) треба да садрже највише 15% спрашених делова (честице чија је највећа димензија мања од 0,75 m/m);
4) треба да садрже највише 1% делова других биљака који се не декларишу;
5) треба да садрже највише 12% влаге;
6) треба да садрже највише 10% укупног пепела. 
Члан 12.
Биљни чај ставља се у промет под називом „чај од...”, при чему се наводи име биљке на српском језику са јасно назначеним делом биљке који је употребљен при производњи („чај од цвета камилице”, „чај од листа нане” и сл.). 
	
Декларација биљног чаја може да садржи и латински назив биљке, као и заштићено или трговачко име биљног чаја. 
	
в) Инстант-чај, односно биљни инстант-чај
Члан 13.
Инстант-чај, односно биљни инстант-чај у чврстом стању у погледу квалитета треба да испуњава следеће услове:
1) да мирис и укус одговарају сировини од које су произведени;
2) да садржај влаге није већи од 8% m/m;
3) да је растворљивост у води најмање 95%.
Члан 14.
Течни инстант-чај, односно течни биљни инстант-чај у погледу квалитета треба да испуњава следеће услове:
1) да мирис и укус одговарају сировини од које су произведени;
2) да садржај етанола није већи од 70% v/v; 
3) да садржај метанола и 2-пропанола није већи од 0,05% v/v.
г) Ароматизовани чај, односно ароматизовани биљни чај и њихови производи
Члан 15.
Чај, односно биљни чај и њихови производи могу бити ароматизовани.
Чај коме је додата природна арома, односно делови других биљака (кора поморанџе, кора цимета, цвет јасмина и сл.) је природно ароматизовани чај. 
	
Ароматизовани чај, односно ароматизовани биљни чај и њихови производи стављају се у промет као чај, односно биљни чај и њихови производи којима су додате одговарајуће ароме у складу са прописом којим се уређује квалитет и употреба адитива и арома у храни („зелени чај са аромом лимуна”, „мешавина биљног чаја са аромом цимета” и сл.).
2. Mетодe узимања узорака и испитивање квалитета, паковањe и декларисањe и додатни захтеви за означавање производа
Члан 16.
Начин узимања узорака, одређивање пепела, кофеина и сирове целулозе утврђују се у складу са следећим стандардима:
1) SRPS ISO 1839:1995 – Чај – Узимање узорака;
2) SRPS ISO 10727:1996 – Чај и инстант-чај у чврстом облику – Одређивање садржаја кофеина – Метода течне хроматографије високе перформансе;
3) SRPS ISO 5498:1996, Пољопривредно прехрамбени производи – Одређивање садржаја сирове целулозе – Општа метода.
Одређивање влаге, пепела, садржаја етанола, садржаја 2 –пропанола и метанола, као и остала специфична испитивања утврђују се у складу са V. Југословенском фармакопејом.
Члан 17.
Готови производи из члана 1. овог правилника:
1) стављају се у промет искључиво у оригиналном паковању којим се обезбеђује очување квалитета до момента отварања у року употребе;
2) треба да имају декларацију у складу са прописом којим се уређује декларисање и означавање упакованих намирница, односно хране;
3) чувају се на сувом и хладном месту, без излагања сунчевој светлости, влази и великој промени температуре и не могу да стоје близу производа чији мирис могу да апсорбују;
4) који су упаковани у подељена, једнодозна паковања (филтер кесице) у таквом паковању треба да садрже честице величине од 0,75 до 2 mm.
Члан 18.
Удео сваког појединачног састојка у мешавини биљног чаја који је у декларацији изражен у процентима може да одступа, а дозвољена одступања сваког појединачног састојка дата су у Табели 1.
Табела 1. Дозвољено одступање појединачног састојка у мешавини биљног чаја




Редни број

Удео појединачног састојка 

Дозвољено одступање



1.

до 5%

±40%



2.

више од 5% до 10%

±35%



3.

више од 10% до 50%

±25%



4.

више од 50%

±20%



Дозвољено одступање сваког појединачног састојка из става 1. овог члана утврђује се на основу узорка од 20 насумице узетих оригиналних паковања (филтер кесица или друго појединачно паковање), а сматра се да се ради о дозвољеном одступању ако је минимум 18 узорака тог састојка у границама дозвољеног одступања наведеног у Табели 1.
III. ЗАВРШНЕ ОДРЕДБЕ
Члан 19.
Даном ступања на снагу овог правилника престаје да важи Правилник о квалитету и другим захтевима за чај, биљни чај и инстант-чај („Службени лист СЦГ”, број 51/05).
Члан 20.
Овај правилник ступа на снагу осмог дана од дана објављивања у „Службеном 
	гласнику Републике Србије”.
 
Број 110-00-207/2011-09
У Београду, 22. децембрa 2011. године
Министар,

Душан Петровић, с.р.