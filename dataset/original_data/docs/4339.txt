На основу члана 173. Закона о привредним друштвима („Службени гласник РС”, број 125/04) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), 
	
Влада доноси
 
ОДЛУКУ
о изменама и допунама оснивачког акта Јавног предузећа „Железнице Србије”
"Службени гласник РС", број 
	37 од 31. маја 2011.
I. УВОДНЕ ОДРЕДБЕ
Члан 1.
Јавно предузеће „Железнице Србије”, организује се као затворено акционарско друштво, које послује у складу са прописима којима се уређује правни положај привредних субјеката.
Према Одлуци о промени правне форме Јавног предузећа „Железнице Србије”, Јавно предузеће „Железнице Србије” мења правну форму из правне форме јавног предузећа у правну форму затвореног акционарског друштва и наставља да послује под пуним пословним именом АКЦИОНАРСКО ДРУШТВО „ЖЕЛЕЗНИЦЕ СРБИЈЕ” БЕОГРАД и скраћеним пословним именом АД „ЖЕЛЕЗНИЦЕ СРБИЈЕ” БЕОГРАД (у даљем тексту: Друштво).
Члан 2.
Јавно предузеће „Железнице Србије” са седиштем у Београду, ул. Немањина бр. 6, је правни следбеник предузећа која су оснивана ради обављања железничког саобраћаја. 
	
Железничко транспортно предузеће, Београд је основано Решењем Савезног извршног већа у Београду од 23. децембра 1953. године и уписано у судски регистар, Решењем Фи. бр. 59/54 од 6. фебруара 1954. године.
Доношењем Закона о организацији југословенских железница ово предузеће је подељено на пет нових предузећа и Решењем суда Фи. бр. 1247/61 од 19. августа 1961. године, брисано је из регистра Железничко транспортно предузеће, Београд. 
	
Решењем Суда Фи. бр. 2567/65 од 16. децембра 1965. године уписано је Железничко транспортно предузеће, Београд, које је настало спајањем железничких транспортних предузећа Београд, Краљево и Нови Сад. 
	
Ово предузеће је Решењем Фи. бр. 501/74 од 1. марта 1974. године конституисано као радна организација Железничко транспортно предузеће, Београд, која је брисана Решењем Фи. бр. 2511/78 од 31. марта 1978. године, услед поделе на четири радне организације: ЖТО Београд, ЖТО Нови Сад, ЖТО Приштина и ЖТО Титоград.
Организовање и конституисање радне организације, Железничко транспортне организације Београд, уписано је Решењем Фи. бр. 3157/77 од 30. септембра 1977. године, која је услед организовања у Сложену организацију удруженог рада за железнички транспорт „Београд”, Београд, брисана Решењем Фи. бр. 1798/79 од 26. јула 1979. године. Сложена организација удруженог рада за железнички транспорт „Београд”, Београд брисана је Решењем Суда Фи. бр. 2130/84 од 31. октобра 1984. године. 
	
СОУР ЖТ „Београд” – Железничка организација за превоз „ЖП Београд” брисана је Решењем Фи. бр. 3199/83 од 31. децембра 1983. године услед удруживања са РО „ЖЕГЕЛ Београд”, „Желвоз Београд” и организовања и конституисања нове РО ЖТО „Београд”, Београд.
Ова радна организација је брисана Решењем Фи. бр. 40/90 од 11. јануара 1990. године услед оснивања Јавног железничко-транспортног предузећа „Београд”, са пуном одговорношћу. 
	
Скупштина Социјалистичке Републике Србије је на седници Већа удруженог рада 28. децембра 1989. године, уз сагласност скупштина социјалистичких аутономних покрајина донела Одлуку о оснивању Јавног железничко-транспортног предузећа „Београд” („Службени гласник СРС”, број 59/89) којом се оснива ово предузеће од постојећих железничко-транспортних организација „Београд”, Железничко-транспортног предузећа „Нови Сад” и Железничко-транспортне организације „Приштина”. 
	
Законом о железници („Службени гласник РС”, број 38/91), који је донела Народна скупштина Републике Србије 26. јуна 1991. године, основано је Јавно железничко транспортно предузеће „Београд”, са пуном одговорношћу, са седиштем у Београду. 
	
На седници одржаној 28. октобра 1991. године Управни одбор Јавног железничког транспортног предузећа „Београд” је донео Статут, којим су уређене одредбе о: фирми и седишту, представљању и заступању, делатности Предузећа, организацији, иступању дела Предузећа у правном промету, органима, планирању и пословању, статусним променама, одбрамбеним припремама и заштити, унутрашњој контроли, пословној тајни, заштити животне средине, сарадњи са синдикатом. 
	
Јавно железничко транспортно предузеће „Београд” је извршило усаглашавање са Законом о класификацији делатности и о регистру јединица разврставања и сходно томе делатност предузећа је уписана у Регистар Суда, Решењем V-Фи. бр. 9777/00 од 11. децембра 2000. године.
У складу са Законом о класификацији делатности и о регистру јединица разврставања, Законом о одбрани и Законом о штрајку Управни одбор Јавног железничког транспортног предузећа „Београд” на седници одржаној 1. јуна 2000. године донео је Одлуку о изменама и допунама Статута Јавног железничког транспортног предузећа „Београд”.
Влада Републике Србије је, на основу Закона о јавним предузећима и обављању делатности од општег интереса, донела Одлуку о оснивању Јавног предузећа за управљање јавном железничком инфраструктуром и обављање јавног превоза у железничком саобраћају („Службени гласник РС”, бр. 78/04 и 19/05). 
	
Решењем Агенције за привредне регистре БД. 21829 од 17. маја 2005. године брисано је Јавно железничко транспортно предузеће „Београд”, са потпуном одговорношћу Београд, Немањина 6, услед оснивања новог привредног субјекта, Јавног предузећа „Железнице Србије”.
Ово Јавно предузеће регистровано је у Агенцији за привредне регистре Решењем БД. 21754/05 од 17. маја 2005. године под пословним именом: Јавно предузеће „Железнице Србије”, Београд.
Управни одбор Јавног предузећа „Железнице Србије” на седници одржаној 6. маја 2005. године донео је Статут Јавног предузећа „Железнице Србије” којим се уређују питања од значаја за организацију и пословање Предузећа, и то о: фирми и седишту, делатности, унутрашњој организацији, правном положају и одговорности за обавезе, заступању, средствима, органима, учешћу запослених у управљању и вршењу надзора, расподели добити, јавности рада и обавештавању запослених, пословној тајни, заштити животне средине, општим актима и Колективном уговору. 
	
На овај Статут Влада Републике Србије је дала сагласност Решењем 05 број 110-2866/2005 од 12. маја 2005. године. 
	
II. ПОДАЦИ О ОСНИВАЧУ
Члан 3.
Оснивач Друштва је Република Србија, која се као једини акционар уписује код Централног регистра, депоа, клиринга и хартија од вредности (у даљем тексту: Централни регистар) и за коју на основу законског овлашћења оснивачка права врши Влада, Београд, Немањина број 11 (у даљем тексту: Оснивач). 
	
III. ОБЛИК И ПРАВНА ФОРМА
Члан 4.
Друштво је правно лице и има право да закључује уговоре и предузима друге послове и правне радње у оквиру своје правне и пословне способности.
Члан 5.
Друштво се организује и послује у правној форми затвореног акционарског друштва.
IV. ПОСЛОВНО ИМЕ И СЕДИШТЕ
Члан 6.
Друштво послује под пуним пословним именом: АКЦИОНАРСКО ДРУШТВО „ЖЕЛЕЗНИЦЕ СРБИЈЕ” БЕОГРАД.
Скраћено пословно име Друштва је: АД „ЖЕЛЕЗНИЦЕ СРБИЈЕ” БЕОГРАД. 
Члан 7.
Седиште Друштва је: Београд, Немањина 6.
Члан 8.
О промени пословног имена и седишта Друштва одлучује Скупштина Друштва, уз сагласност Оснивача.
V. ЗАВИСНА ДРУШТВА
Члан 9.
Друштвo, уз сагласност Оснивача оснива зависна друштва капитала, и то:
1) друштво за обављање делатности управљања јавном железничком инфраструктуром;
2) друштво за обављање делатности јавног превоза путника у железничком саобраћају и одржавање железничких возних средстава у тој врсти превоза;
3) друштво за обављање делатности јавног превоза робе у железничком саобраћају и одржавање железничких возних средстава у тој врсти превоза;
4) друштво за обављање делатности управљања непокретностима и другом имовином Друштва.
Контролно (матично) друштво и зависна (подређена) друштва чине АД „Железнице Србије”.
После оснивања друштава из става 1. овог члана, а у функцији управљања капиталом, Друштво ће, у функцији контролног (матичног) друштва обављати послове од заједничког интереса за зависна (подређена) друштва и корпоративне послове а нарочито послове корпоративних финансија, корпоративних инвестиција, корпоративне стратегије, корпоративних правних послова, стратешких послова управљања људским ресурсима и послови корпоративних набавки. 
	
VI. ПЕЧАТ, ШТАМБИЉ И ЗНАК ДРУШТВА
Члан 10.
Друштво има печат и штамбиљ.
Печат Друштва је округлог облика, пречника 30 mm, на коме је исписано пословно име и седиште Друштва на српском језику, ћириличким писмом.
Текст и изглед штамбиља се одређује посебном одлуком коју доноси Управни одбор Друштва. 
	
Одлуку о промени текста и изгледа печата и штамбиља доноси Управни одбор Друштва.
Управни одбор одлучује о броју штамбиља Друштва, као и о начину употребе и чувања печата и штамбиља Друштва.
Члан 11. 
Друштво има знак.
Управни одбор одређује изглед и садржину знака Друштва и одлучује о промени изгледа и садржине знака Друштва.
VII. ДЕЛАТНОСТ
Члан 12.
Претежна делатност Друштва је:
52.21 Услужне делатности у копненом саобраћају
Поред претежне делатности Друштво, између осталих, обавља и следеће делатности:
33.17 Поправка и одржавање друге транспортне опреме
45.31 Трговина на велико деловима и опремом за моторна возила
49.10 Железнички превоз путника, даљински и регионални
49.20 Железнички превоз терета
49.31 Градски и приградски копнени превоз путника
52.10. Складиштење
52.24. Mанипулација теретом
52.29 Остале пратеће делатности у саобраћају
55.10 Хотели и сличан смештај
55.90 Остали смештај
68.10 Куповина и продаја властитих некретнина
68.20 Изнајмљивање властитих или изнајмљених некретнина и управљање њима
64.20 Делатност холдинг компанија
71.12 Инжењерске делатности и техничко саветовање
71.20 Техничко испитивање и анализе
77.39 Изнајмљивање и лизинг осталих машина, опреме и материјалних добара
91.02 Делатност музеја, галерија и збирки
Друштво обавља и све друге делатности, послове и услуге у унутрашњем и спољнотрговинском промету, дозвољене законом. 
	
VIII. ОСНОВНИ КАПИТАЛ
Члан 13.
Укупан основни капитал Друштва на дан 31. децембра 2010. године износи 2.360.774.364,42 евра, што у складу са потврдом Удружења банака Србије, по средњем курсу Народне банке Србије на дан 31. децембра 2010. године износи 249.057.446.052,77 динара.
Основни капитал Друштва представља основни капитал јединог оснивача и акционара Друштва и то Републике Србије, која је акционар и оснивач Друштва са 100% основног капитала.
По основу свог улога и сразмерно свом улогу у Друштву, оснивач Република Србија стиче акције Друштва.
IX. ОДГОВОРНОСТ У ПРАВНОМ ПРОМЕТУ
Члан 14.
За своје обавезе у правном промету Друштво одговара целокупном својом имовином.
X. АКЦИЈЕ ДРУШТВА
Члан 15.
Основни капитал Друштва је 100% акцијски капитал и подељен је на 249.057.446 обичних акција, појединачне номиналне вредности од 1.000 динара, по једној акцији и укупне номиналне вредности од 249.057.446.052,77 динара.
Члан 16.
Акције су обичне (редовне) и уписују се у књигу акционара.
Обичне акције које се издају у складу са овом одлуком, издају се, преносе и евидентирају у облику електронског записа у информационом систему Централног регистра, те ће носити ИСИН број и ЦФИ код који ће им бити додељен од стране Централног регистра.
Члан 17.
Статутом Друштва одредиће се ограничења на пренос акција, у складу са законом.
XI. ОРГАНИ ДРУШТВА
Члан 18.
Органи Друштва су: Скупштина, Управни одбор и Извршни одбор.
Члан 19.
Скупштина је орган оснивача са правима и дужностима у складу са законом. 
	
За Оснивача, као јединог акционара Друштва, овлашћења Скупштине врши Влада преко овлашћених представника.
Члан 20.
Скупштина Друштва има 11 чланова.
Годишња Скупштина одржава се најкасније у року од три месеца од дана подношења Управном одбору финансијских извештаја за финансијску годину или шест месеци након завршетка пословне године.
Друштво може одржавати и ванредне Скупштине, у складу са законом.
Радом Скупштине председава председник Скупштине. 
Члан 21. 
Скупштина одлучује о:
1) изменама оснивачког акта, у складу са законом;
2) доношењу и изменама Статута Друштва;
3) доношењу и изменама оснивачких аката зависних друштава;
4) статусним променама, промени правне форме у другу форму привредног друштва и стицању и располагању имовином велике вредности, у складу са законом;
5) расподели добити и покрићу губитака;
6) утврђивању тарифе за јавни превоз путника и робе;
7) усвајању реда вожње;
8) усвајању пословног плана Друштва;
9) усвајању финансијских извештаја и извештаја о пословању Друштва, извештаја ревизора у вези са финансијским извештајима, као и извештаја Управног одбора;
10) политици накнада и наградама члановима Управног одбора;
11) избору и разрешењу чланова Управног одбора Друштва;
12) престанку Друштва;
13) избору и разрешењу ревизора;
14) питањима поднетим Скупштини на одлучивање од стране Управног одбора;
15) доношењу општих аката Друштва, које не доносе други органи Друштва; 
	
16) другим питањима у складу са законом.
Одлуку из става 1. тачка 1), 2), 3), 4), 6), 8), 9) и 12) овог члана Скупштина доноси уз сагласност Оснивача.
Члан 22.
Управни одбор састоји се од седам чланова које бира и разрешава Скупштина.
Кандидате за чланове Управног одбора предлаже акционар.
Чланови Управног одбора, могу бити и лица која нису запослена у Друштву.
Члан 23.
Председник Управног одбора је генерални директор Друштва.
Председник Управног одбора сазива и председава седницама Управног одбора и одговоран је за вођење и чување записника са седница.
До избора председника Управног одбора, као и у случају одсутности председника Управног одбора, седницама председава члан Управног одбора кога изаберу присутни чланови одбора већином гласова присутних чланова.
Члан 24.
Управни одбор надлежан је за одлучивање о:
1) утврђивању предлога пословног плана Друштва;
2) утврђивању предлога финансијских и извештаја о пословању Друштва, као и извештаја ревизора у вези са финансијским извештајима;
3) управљању развојем Друштва и стратегијом развоја Друштва и надзором над радом извршних директора и администрације Друштва;
4) утврђивању плана набавки Друштва;
5) давању и опозивању прокуре;
6) утврђивању предлога одлука Скупштине и контроле њиховог спровођења;
7) избору и разрешењу извршних директора, избору и разрешењу заменика генералног директора, одобравању услова уговора које Друштво закључује са њима и утврђивању њихове накнаде;
8) доношењу општих аката Друштва, прописаних законом или другим прописом, који су у надлежности Управног одбора, а тичу се управљања и пословођења;
9) другим питањима, у складу са законом и овим оснивачким актом.
Питања из делокруга Управног одбора утврђена овим оснивачким актом и законом могу се пренети у делокруг Скупштине одлуком Скупштине, као и одлуком Управног одбора, у складу са законом.
Члан 25.
Управни одбор одговара за свој рад Скупштини.
Члану Управног одбора може престати мандат оставком или разрешењем. 
Члан 26.
Управни одбор одржава најмање четири редовне седнице годишње, од којих једну најкасније два месеца пре годишње Скупштине.
Поред редовних седница Управни одбор може одржавати и ванредне седнице које сазива председник Управног одбора по сопственој иницијативи или на захтев једне трећине чланова Управног одбора.
Члан 27.
Извршни одбор има пет чланова.
Генерални директор Друштва је председник Извршног одбора.
Чланове Извршног одбора бира Управни одбор на предлог генералног директора, у складу са законом.
Чланови Извршног одбора су извршни директори у Друштву.
Делокруг Извршног одбора укључује спровођење одлука Управног одбора и сва питања повезана са вођењем послова и текућим пословима Друштва, осим питања која су у надлежности Управног одбора и Скупштине.
Члан 28.
Генерални директор заступа и потписује Друштво, без посебног пуномоћја.
У одсуству или спречености генералног директора, Друштво заступа заменик генералног директора.
Заменика генералног директора бира Управни одбор, на предлог генералног директора.
Друштво, поред генералног директора и заменика генералног директора, могу заступати и други чланови Управног одбора, односно Извршног одбора које одлуком овласти Управни одбор. 
	
Члан 29.
Друштво има ревизора чији су положај и овлашћења прописани законом којим се уређује рачуноводство и ревизија.
XII. АКТА И ДОКУМЕНТА ДРУШТВА
Члан 30.
У Друштву се води књига акционара са подацима и на начин прописан законом. 
	
Члан 31.
У Друштву се води књига одлука.
У књигу одлука се уносе одлуке које доноси Скупштина, Управни одбор и Извршни одбор. 
	
Члан 32.
Акти Друштва су статут, правилници, пословници, други општи акти и одлуке којима се на општи начин уређују одређена питања.
Измене и допуне статута, правилника, пословника, других општих аката и одлука врше се на начин и по поступку који су законом или другим прописима одређени за њихово доношење.
Члан 33.
Друштво је дужно да чува све акте и документе у складу са законом којим се уређује правни положај привредних друштава.
XIII. ДУЖНОСТ ЧУВАЊА ПОСЛОВНЕ ТАЈНЕ
Члан 34.
Чланови Управног одбора, Извршног одбора, заступници Друштва и чланови Скупштине, у смислу закона којим се уређује правни положај привредних друштава, као и лица која имају уговорна овлашћења да управљају пословима Друштва, обавезни су да чувају пословну тајну.
Пословном тајном сматрају се оне информације и документа које органи Друштва прогласе пословном тајном.
XIV. ТРАЈАЊЕ И ПРЕСТАНАК ДРУШТВА
Члан 35.
Друштво је основано на неодређено време, а престаје у случајевима и под условима прописаним законом.
XV. ЗАШТИТА ЖИВОТНЕ СРЕДИНЕ
Члан 36.
Друштво је, при обављању делатности, дужно да се стара о заштити животне средине, споменицима културе и добрима техничке културе, у складу са законом и другим прописима.
XV. ПРЕЛАЗНЕ И ЗАВРШНЕ ОДРЕДБЕ
Члан 37.
Организациони и правни статус привредних друштава чији је оснивач Јавно предузећe „Железнице Србије” и привредних друштава чији су оснивачи правни претходници Јавног предузећа „Железнице Србије”, одредиће се у року од шест месеци од дана ступања на снагу ове одлуке.
Члан 38.
Скупштина Друштва ће у року од шест месеци од дана објављивања ове одлуке основати зависна друштва капитала из члана 9. став 1. ове одлуке.
Посебним актом Владе уредиће се преношење својинских и других имовинских права на Друштво, у складу са законом.
Члан 39.
До избора председника Управног одбора АД „ЖЕЛЕЗНИЦЕ СРБИЈЕ” БЕОГРАД, овлашћења генералног директора Друштва вршиће генерални директор Јавног предузећа „Железнице Србије” Милован Марковић из Београда, ЈМБГ 2401954770011, а који ће извршити и судску оверу ове одлуке.
До избора Управног одбора АД „ЖЕЛЕЗНИЦЕ СРБИЈЕ” БЕОГРАД, овлашћења Управног одбора Друштва, вршиће Управни одбор Јавног предузећа „Железнице Србије ”, Београд.
Члан 40.
Ову одлуку објавити у „Службеном гласнику Републике Србије”. 
05 број 023-3647/2011-1 
У Београду, 26. маја 2011. године 
Влада
Председник,
др Мирко Цветковић, с.р.