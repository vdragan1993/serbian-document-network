ЗАКОН


о давању контрагаранције 

Републике 

Србије 

Савезној 

Републици 

Југославији за 
отплату обавеза по задужењу 

ЖТП


"Београд"
код 
Европске банке за обнову и развој


"Службени гласник
РС", број 33 од

13.
јуна 
2002.

 

 

Члан 1.

Република Србија преузима обавезу да, као контрагарант,
измири обавезе Савезне Републике Југославије, као гаранта, по зајму ЖТП „Београд",
као зајмопримца, код Европске банке за обнову и развој у висини од 57.000.000 евра
за Југословенске Железнице – пројекат реконструкције ЖТП „Београд".

 

Члан 2.

Обавезе из члана 1. овог закона, у својству гаранта, Савезна
Република Југославија је преузела Законом о потврђивању споразума о гаранцији између
Европске банке за обнову и развој и Савезне Републике Југославије за зајам у висини
од 57 милиона евра за Југословенске Железнице – пројекат реконструкције ЖТП „Београд"
(„Службени лист СРЈ – Међународни уговори", број 14/2001).

 

Члан 3.

Ради измирења обавеза из члана 1. овог закона, Република
Србија обезбеђује динарску противвредност средстава у буџету Републике Србије у
року од 10 година и шест месеци, почев од 5. априла 2006. године до 5. октобра
2016. године, и то у 22 полугодишње рате (5. априла и 5. октобра сваке године),
с тим да свака рата, почев од 5. априла 2006. године, до 5. априла 2016. године
износи 2.590.909 евра, а последња рата 5. октобра 2016. износи 2.800.911 евра.

 

Члан 4.

Динарска противвредност средстава из члана 1. овог закона
повећава се, односно смањује, зависно од промене курса евра у односу на курс динара,
у моменту доспећа обавезе.

 

Члан 5.

Република Србија преузима и обавезу плаћања трошкова зајма
из члана 1. овог закона, који доспевају полугодишње (5. априла и 5. октобра сваке
године), почев од дана када Европска банка за обнову и развој потврди ратификационе
документе.

 

Члан 6.

Овај
закон ступа на снагу наредног дана од дана објављивања у „Службеном гласнику Републике
Србије".