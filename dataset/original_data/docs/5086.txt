На основу члана 43. став 4. Закона о заштити животне средине
(„Службени гласник РС”, бр. 66/91, 83/92, 53/93, 67/93, 48/94 и 53/95),
Влада Републике Србије, доноси
 
 
УРЕДБУ

о 
заштити споменика природе „Клокочевац”
„Службени гласник
РС“, број 1 од 14. 
јануара 2000.
 
 
Члан 1.
Мешовита састојина букве, јеле са мечјом леском (Цорyло
цолурнае-Абиети-Фагетум Гај), на брду Ком, ставља се под заштиту као природно добро
од великог значаја и сврстава у 
II категорију заштите
као споменик природе „Клокочевац”.
 
Члан 2.
Споменик природе „Клокочевац” ставља се под заштиту ради
очувања мешовите састојине букве, јеле са мечјом леском и племенитим лишћарима прашумског
карактера (Corylo colurnae-Abieti-Fagetum Gaj) на локалитету Ком, на планини Повлен,
као природни арборетум са 16 различитих врста дрвећа на малом простору.
 
Члан 3.
Споменик природе „Клокочевац” је на подручју општине Косјерић,
катастарске општине Дреновци и обухвата површину од 0,64,00 ха на катастарској парцели
758/1 у државној својини.
Граница споменика природе „Клокочевац” се поклапа са границом
одсека е, одељења 13, шумске газдинске јединице „Букови”.
Граница споменика природе „Клокочевац”, односно катастарска
парцела на којој се налази резерват „Клокочевац” дат је на графичком приказу који
је одштампан уз ову уредбу и чини њен саставни део.
 
Члан 4.
На споменику природе „Клокочевац” установљава се режим заштите
I степена којим се спроводе мере утврђене законом који уређује заштиту животне средине
и обезбеђују научна истраживања, спровођење контроле и праћење стања популација
биљних и животињских врста, прикупљање и анализа података о дендрометријским карактеристикама
састојине и предузимање мера ради очувања њеног здравственог стања и виталности,
васпитно-образовне активности и презентација.
 
Члан 5.
Заштита и развој споменика природе „Клокочевац” спроводи
се према Програму заштите и развоја (у даљем тексту: Програм).
Програм садржи нарочито: циљеве, задатке и активности на
спровођењу прописаног режима заштите из члана 4. ове уредбе, задатке на даљем истраживању
састојине, успостављање сталне хидрометеоролошке станице за праћење основних параметара
микро климе, задатке у спровођењу научноистржаивачких, културних, васпитно-образовних,
информативно-пропагадних и другим активности, средства потребна за реализацију овог
програма, као и начин њиховог обезбеђења.
Програм се доноси за период од пет година, а остварује годишњим
програмом који садржи задатке и послове који се реализују у текућој години, динамику
њиховог извршавања и висину потребних средстава.
На програм на који су претходно прибављена мишљења министарстава
надлежних за послове шумарства и водопривреде, урбанизма, науке, просвете и културе,
сагласност даје министарство надлежно за послове заштите животне средине.
 
Члан 6.
О споменику природе „Клокочевац” стара се Јавно предузеће
„Србијашуме” (у даљем тексту: Предузеће).
 
Члан 7.
Предузеће у обављању послова заштите и развоја споменика
природе „Клокочевац” обезбеђује обележавање споменика природе, унутрашњи ред и чуварску
службу у складу са актом који доноси, уз сагласност министарства надлежног за послове
заштите животне средине.
Актом из става 1. овог члана уређују се правила за спровођење
режима заштите, а нарочито: начин и услови кретања и боравка посетилаца, постављања
информативних и других ознака, мере заштите приликом обављања научних истраживања
и извођења истражних радова и посебне забране и ограничења у спровођењу режима заштите.
Правила одређена актом из става 1. овог члана и друге неопходне
информације за спровођење режима заштите Предузеће је дужно да на погодан начин
јавно огласи тако да буду доступна корисницима и посетиоцима.
 
Члан 8.
Средства за заштиту и развој споменика природе „Клокочевац”
обезбеђују се из прихода остварених обављањем делатности Предузећа, из средстава
у буџету Републике Србије и из других извора у складу са законом.
 
Члан 9.
Предузеће доноси Програм у року од шест месеци од дана ступања
на снагу ове уредбе, а годишњи програм у року од 90 дана од дана ступања на снагу
Програма.
До доношења Програма Предузеће може послове заштите обављати
према привременом програму заштите и развоја који доноси у року од 60 дана од дана
ступања на снагу ове уредбе.
 
Члан 10.
Планови и програми уређења простора, шумске, ловне, водопривредне
и друге основе и програми који обухватају заштићено подручје усагласиће се са Просторним
планом Републике Србије и Програмом из члана 5. ове уредбе.
 
Члан 11.
Ова уредба ступа на снагу
осмог дана од дана објављивања у „Службеном гласнику Републике Србије”.
 
05
број 501-5075/99
У
Београду, 13. јануара 2000. године

Влада
Републике Србије
Потпредседник,
др
Војислав Шешељ, с.р.