На основу члана 21. став 1. Закона о Народној банци
Србије („Службени гласник РС”, бр. 72/2003 и 55/2004), а у вези са Одлуком о
одређивању 200-годишњице Првог српског устанка као догађаја поводом кога ће се
у 2004. години издати пригодни ковани новац („Службени гласник РС”, број
51/2004),

Гувернер Народне банке Србије доноси 

  

ОДЛУКУ

о издавању 
пригодног златног кованог новца поводом 200-годишњице Првог српског устанка

“Службени
гласник РС”, број 
65 од

8.
јуна 2004.

 

 

1.
Народна банка Србије издаће поводом 200-годишњице Првог српског устанка
пригодни златни ковани новац у апоенима од 10000 и 5000 динара. 

 

2.
Пригодни ковани новац из тачке 1. ове одлуке Народна банка Србије издаће у
укупној номиналној вредности од 22.500.000 динара, у следећим количинама и
износима по апоенима:

1)
1.000 комада у апоену од 10000 динара – у износу од 10.000.000 динара;

2)
2.500 комада у апоену од 5000 динара – у износу од 12.500.000 динара.

 

3.
Пригодни ковани новац из тачке 1. ове одлуке биће израђен од злата финоће
900/1000, у специјалној (пруф) техници, с високосјајним равним површинама и
матираним рељефним детаљима пригодних мотива, следеће масе и пречника:

1)
апоен од 10 000 динара – масе 8,640 g и пречника 25 mm;

2)
апоен од 5 000 динара – масе 3,455 g и пречника 20 mm.

Допуштено
је да маса сваког појединачног комада пригодног кованог новца из тачке 1. ове
одлуке одступа у промилима изнад масе наведене у ставу 1. ове тачке.

 

4.
Изглед лица пригодног кованог новца из тачке 1. ове одлуке је следећи: у
средишњем делу је лик Карађорђа, око којег су ћирилицом, полукружно исписане
речи „Ђорђе Петровић – Карађорђе”. Испод лика су, омеђене тачкама, године
његовог рођења и смрти „1752–1817”.

 

5.
Изглед наличја пригодног кованог новца из тачке 1. ове одлуке је следећи: у
средишњем делу је двоглави орао с круном и штит с четири оцила, као најчешћи
мотив на већини грбова у српској историји. Лево од круне је година „1804”, а
десно година „2004”. Око грба су, ћирилицом и латиницом, полукружно исписане
речи „Република Србија”, међусобно раздвојене тачком. Испод грба је бројчана
ознака вредности одговарајућег апоена, испод које је реч „динара” исписана
ћирилицом и латиницом, при чему је између речи цртица, а омеђене су тачкама.

 

6.
Обод пригодног кованог новца из тачке 1. ове одлуке оивичен је рецкама.

 

7.
Пригодни ковани новац из тачке 1. ове одлуке продаваће се по ценама које одреди
Народна банка Србије.

 

8.
Ова одлука ступа на снагу наредног дана од дана објављивања у „Службеном
гласнику РС”.

  

О. број 36

У Београду, 8. јуна 2004.
године

Гувернер

Народне банке Србије,

Радован Јелашић, с.р.