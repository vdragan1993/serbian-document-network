Редакцијски пречишћен 
				текст
 
 
На основу члана 269. тачка 4) Закона о извршењу кривичних санкција („Службени гласник РС”, број 55/14),
Министар правде доноси

ПРАВИЛНИК
о начину обављања послова у служби за обезбеђење у заводима за извршење кривичних санкција
"Службени гласник РС", бр. 21 од 4. марта 
				2016, 104 од 23. децембра 2016.

I. УВОДНЕ ОДРЕДБЕ
Члан 1.
Овим правилником уређује се начин обављања послова у служби за обезбеђење у заводима за извршење кривичних санкција (у даљем тексту: заводи).
Члан 2.
Служба за обезбеђење организује се на начин којим се обезбеђује ефикасно обављање њених послова и задатака.
Зависно од величине и типа завода служба за обезбеђење може имати: дежурну службу, спољашње обезбеђење, унутрашње обезбеђење, спроводну службу и посебну јединицу.
II. ОБАВЉАЊЕ ПОСЛОВА У СЛУЖБИ ЗА ОБЕЗБЕЂЕЊЕ 
Члан 3.
Службом за обезбеђење руководи начелник службе за обезбеђење, у складу са Законом о извршењу кривичних санкција (у даљем тексту: Закон). 
Члан 4.
Припадник службе за обезбеђење обавља послове у служби за обезбеђење на основу Закона и других прописа, као и на основу писаних наредби директора Управе за извршење кривичних санкција (у даљем тексту: Управа), наређења управника завода, начелника службе за обезбеђење и других припадника службе за обезбеђење који су му претпостављени у обављању послова у служби за обезбеђење (у даљем тексту: претпостављени).
Члан 5.
Контрола обављања послова у служби за обезбеђење врши се непосредно обиласцима припадника службе за обезбеђење на радном месту, увидом у евиденције, преко рапорта и извештаја које подносе припадници службе за обезбеђење, као и обављањем смотри припадника службе за обезбеђење. Посредна контрола врши се прегледом архиве и система видео надзора. 
Члан 6. 
Послови у служби за обезбеђење обављају се свакодневно и непрекидно, по сменама.
Радне смене одређују се према потреби обављања послова у служби за обезбеђење и условима рада на појединим радним местима. 
Између две смене, припаднику службе за обезбеђење се мора обезбедити најмање 12 часова слободног времена.
У ванредним приликама (у случају побуне, бекства, техничко-технолошких акцидената, елементарних непогода и сл.) припадник службе за обезбеђење и кад није на дужности, одазваће се позиву претпостављеног, односно по сазнању да је дошло до ванредне ситуације доћи ће у завод и без позива и у што краћем року. 
Члан 7.
Начелник службе за обезбеђење: 
1) планира и организује рад службе за обезбеђење и стара се о законитом обављању послова;
2) предлаже управнику завода план обезбеђења завода и стара се о благовременој реализацији плана; 
3) врши процену стања безбедности у заводу, предлаже и предузима правовремене законите мере;
4) предлаже управнику завода предузимање мера у циљу унапређења рада службе за обезбеђење (организује стручна предавања, бојева гађања, обезбеђује обуку ради одржавања физичке кондиције, обуку у борилачким вештинама и др.);
5) по овлашћењу управника, сарађује са органима унутрашњих послова и другим органима и установама од значаја за безбедност завода;
6) редовно и ванредно извештава управника о стању и безбедносној ситуацији у заводу, непосредно и преко припадника службе који руководе радним сменама врши контролу законитости у обављању послова у служби за обезбеђење; 
7) контролише исправност наоружања и муниције, прописност ношења униформе и психофизичког изгледа припадника службе за обезбеђење;
8) стара се о одржавању исправности наоружања и опреме службе за обезбеђење и редовном снабдевању;
9) усклађује рад службе за обезбеђење са радом осталих служби у заводу.
Начелник службе за обезбеђење врши ван радног времена ненајављене контроле рада службе за обезбеђење.
Члан 8.
Припадник службе за обезбеђење: 
1) послове у служби за обезбеђење обавља сходно процедурама за одређено радно место, наредбама и упутствима и примењује методе, мере и средства у циљу остваривања законитости; 
2) на време прима дужност и обавља је непрекидно до примопредаје следеће смене;
3) пре примања дужности присуствује смотри, у прописаној униформи, са предвиђеним оружјем и специјалном опремом ради утврђивања способности за обављање послова у служби за обезбеђење;
4) примопредају дужности врши према процедурама, наредбама и упутству за то радно место;
5) на прописани, службени начин користи средства везе и одржава непрекидну комуникацију са припадницима службе за обезбеђење на дужности, руководиоцем дежурне службе и начелником службе за обезбеђење и у случају потребе помаже другом припаднику службе за обезбеђење;
6) у случају када одбије наређење претпостављеног чије би извршење представљало кривично дело, без одлагања обавештава руководиоца који им је обојици претпостављен;
7) лица лишена слободе упозорава на одговорност за покушај и нарушавање правила кућног реда и у случају потребе на основу својих овлашћења примењује одговарајуће мере принуде, у складу са Законом и другим прописима;
8) спречава нарушавање кућног реда и дисциплине, открива повреде дисциплине и друге противправне радње учињене од стране лица лишених слободе;
9) спречава бекство лица лишених слободе;
10) онемогућава самоповређивање лица лишених слободе и пружа помоћ повређеним лицима;
11) спречава крађу и уништавање имовине завода;
12) у случају нарушавања дисциплине и кућног реда од стране лица лишених слободе предузима све мере и радње обезбеђења лица и места, прикупља потребну писану и фото документацију и друге доказе за подношење пријаве (кривичне или дисциплинске); 
13) благовремено обавештава претпостављеног о својим запажањима за време обављања послова у служби за обезбеђење;
14) алармира и хитно интервенише у случају побуне, бекства, пожара и других елементарних непогода, акцидената и других ванредних догађаја;
15) у међусобним службеним односима ословљава друге према звању и положају;
16) послове у служби за обезбеђење обавља у прописаној, уредној и чистој униформи, обријан и пристојно подшишан;
17) познаје одредбе Закона и других прописа којим се регулишу третман, односно програм поступања са осуђеним лицима; 
18) познаје правила руковања и прописе за употребу оружја и друге опреме која му је поверена; 
19) похађа наставу која се организује ради стручног образовања и усавршавања, као и практичне вежбе које се организују у циљу одржавања кондиције и спремности за обављање послова у служби за обезбеђење;
20) својим изгледом и понашањем у радно време и ван радног времена чува свој углед и углед завода;
21) ако дође до жељеног или нежељеног контакта са лицима из криминогене средине или уочи контакте других припадника службе за обезбеђење са лицима из криминогене средине, о томе без одлагања обавештава претпостављеног у писаној форми.
Члан 9.
Припаднице службе за обезбеђење послове у служби за обезбеђење треба да обављају у прописаној, уредној и чистој униформи и да имају уредне фризуре, које их не ометају у обављању дужности и ношењу капе. Коса треба да буде намештена тако да се не виде шишке испод капе. Од украса видљиво се могу носити прстен, неупадаљива шнала за косу и минђуше које не смеју да буду дуже од 2 cm од ресице уха. Нокти треба да буду уредно подрезани. Шминка треба да буде дискретна.
Члан 10.
Ако је извршено кривично дело, самоповређивање или дође до повреде на раду од стране лица лишеног слободе, припадник службе за обезбеђење извршиће обезбеђење лица места и очување материјалних трагова и предмета који су од интереса за истрагу до доласка службених лица надлежних државних органа. 
Припадник службе за обезбеђење без одлагања ће обавестити претпостављеног о догађају и предузетим мерама обезбеђења, а ако се лице лишено слободе налази ван завода и најближи орган унутрашњих послова.
Члан 11. 
Припадник службе за обезбеђење за време обављања послова: 
1) неће се удаљавати са радног места, са простора који му је одређен за обезбеђивање или напустити лице лишено слободе које он обезбеђује или спроводи;
2) неће давати неовлашћеним лицима податке и друга обавештења која су у вези са обављањем послова у служби за обезбеђење и радом завода, осим у случајевима када га за то овласти директор Управе или управник завода; 
3) неће дозволити улазак у завод лицима која немају одобрење надлежног органа, директора Управе, управника или лица које је за то овлашћено;
4) неће непосредно пре и за време обављања послова у служби за обезбеђење узимати алкохол и друге психо-активне супстанце;
5) неће уносити у завод алкохол и друге психо-активне супстанце; 
6) неће уносити лична средства за комуникацију на даљину у просторије завода где су смештена лица лишена слободе;
7) неће за време обављања послова и задатака који су му поверени вршити друге радње које могу ометати правилно вршење послова (читати штампу, пратити ТВ програм, користити лична средства за комуникацију на даљину и сл.);
8) неће предузимати све друге радње које су предвиђене законом као лакше или теже повреде радних обавеза и дужности запослених.
1. Дежурна служба
Члан 12.
Послови дежурства у заводу обављају се непрекидно.
Руководилац дежурне службе се стара да се послови у служби за обезбеђење обављају у складу са Законом и другим прописима.
Члан 13.
Сменом припадника службе за обезбеђење у заводу руководи вођа смене дежурне службе и одговоран је начелнику службе за обезбеђење за прописно, благовремено, уредно и ефикасно обављање послова у току трајања смене, па у том циљу:
1) врши смотру, проверава исправност и спремност припадника службе за обезбеђење, пре преузимања смене;
2) приликом пријема дежурства проверава и утврђује бројно стање лица лишених слободе, проверава исправност стања у заводу и упознаје се са догађајима који су се десили за време претходног дежурства;
3) по наредби управника врши контроле присуства алкохола у крви – алкометром и користи и друга средства за утврђивање коришћења психо-активних супстанци;
4) стара се о благовременом смењивању дежурних припадника службе за обезбеђење;
5) врши распоређивање припадника службе за обезбеђење у смени по радним местима и врши сталну контролу рада, односно правилности обављања дужности у смени и то непосредним обиласком радних места, путем видео надзора, увидом у евиденције на радним местима, путем радио и друге везе и на други начин;
6) врши контролу исправности ношења униформе, ознака звања, наоружања и опреме;
7) у време одсутности начелника службе за обезбеђење координира рад службе за обезбеђење;
8) уредно води прописане евиденције и о свим променама благовремено и на одговарајући начин извештава претпостављене;
9) врши контролу прописаних обилазака лица лишених слободе у смештајним просторијама, на раду у заводу и ван њега, контролу обезбеђења лица лишених слободе ван завода, за време спровода, у судовима, медицинским установама и за време обезбеђења и реконструкције лица места; 
10) прикупља и обрађује документацију о ванредном догађају и на основу тога поступа и обавештава начелника службе за обезбеђење, управника завода и организациону јединицу Управе надлежну за обављање безбедносно-оперативних послова;
11) извршава и посебне дужности одређене од стране претпостављеног.
2. Спољашње обезбеђење
Члан 14.
Спољашње обезбеђење обављају припадници службе за обезбеђење на оградном зиду завода, на улазима и излазима из завода и другим местима специфичним за завод, путем патрола и на други начин који одреди управник, начелник службе за обезбеђење или вођа смене дежурне службе.
Начин обављања спољашњег обезбеђења зависи од врсте и типа завода, броја и величине објеката који се обезбеђују.
Члан 15.
Послови на спољашњем обезбеђењу могу се обављати на одређеном месту и у покрету, путем патрола.
Начелник службе за обезбеђење планира простор и време које је одређено за кретање припадника службе за обезбеђење у патроли.
Члан 16.
Припадник службе за обезбеђење на спољашњем обезбеђењу: 
1) на време преузима дужност и проверава исправност оружја, средстава везе и других средстава задужених за то радно место;
2) спречава противправно напуштање завода од стране лица лишених слободе;
3) спречава приступ стражарском месту, односно објекту који обезбеђује, непозваним и неовлашћеним лицима;
4) остаје на радном месту док не преда дужност другом припаднику службе за обезбеђење или док не буде повучен од стране претпостављеног;
5) одржава везу са припадником службе за обезбеђење на суседном радном месту и са претпостављеним у одређеним временским размацима на унапред уговорени начин;
6) без одлагања обавештава претпостављеног о свему што уочи у непосредној близини радног места или објекта који чува, а што би могло угрозити безбедност завода, запослених у заводу, лица лишених слободе и имовину завода.
Члан 17. 
Припадник службе за обезбеђење који обавља патролну делатност, посебну пажњу обраћа на кретање непозваних и сумњивих лица у непосредној близини завода, зауставља таква лица, проверава њихов идентитет и разлоге кретања у патролном подручју и истовремено обавештава претпостављеног који одлучује о даљем поступку са тим лицима.
Члан 18.
Припадник службе за обезбеђење на спољашњем обезбеђењу спречиће непозваним лицима приступ у круг завода или поједине његове објекте. У том циљу може задржати свако лице које улази у завод, неовлашћено се приближава објектима завода или се непозвано приближава лицима лишеним слободе кад се ова лица налазе ван завода.
О задржавању лица из става 1. овог члана припадник службе за обезбеђење одмах обавештава претпостављеног који о томе обавештава надлежни орган унутрашњих послова, ради утврђивања идентитета и предузимања других мера из њихове надлежности.
Члан 19.
Припадник службе за обезбеђење на стражарском месту неће узимати храну, читати, разговарати са пролазницима, примати било какве предмете, поседовати и користити лична средстава за комуникацију на даљину и предузимати друге радње које спречавају ефикасно обављање поверених послова и задатака.
У случају хитне потребе или обољевања, припадник службе за обезбеђење обавестиће претпостављеног, не напуштајући стражарско место.
Члан 20.
Време трајања смене припадника службе за обезбеђење на спољашњем обезбеђењу одређује начелник службе за обезбеђење зависно од услова рада и задатка појединог радног места.
Члан 21.
У спољашњем обезбеђењу припадници службе за обезбеђење у обавези су да користе и посебну опрему неопходну за обављање патролне делатности, а која је прописана за одређено радно место. 
3. Унутрашње обезбеђење
Члан 22.
Унутрашње обезбеђење обавља се у објектима за смештај и другим просторима у заводу у којима бораве и раде лица лишена слободе, као и у другим објектима у заводу.
Члан 23.
Припадник службе за обезбеђење у објектима за смештај: 
1) одржава унутрашњи ред и дисциплину лица лишених слободе; 
2) стара се о спровођењу Закона и других прописа; 
3) сарађује са осталим службама у заводу;
4) учествује у спровођењу програма поступања према лицима лишеним слободе;
5) у сваком моменту зна где се налазе и бораве лица лишена слободе, односно зна где се налази поједино лице које обезбеђује;
6) води службене белешке и евиденције о запажањима у вези са понашањем, кретањем, боравком и радом лица лишених слободе;
7) врши надзор над лицима лишеним слободе за време шетње, одмора и спавања;
8) спроводи мере против-пожарне заштите.
Члан 24.
Припадник службе за обезбеђење у деловима завода у којима се обавља обука и радно ангажовање лица лишених слободе:
1) одржава ред и дисциплину између радно ангажованих лица лишених слободе која обезбеђује у деловима завода у којима се обавља обука и радно ангажовање или на другом радном месту које је под његовим надзором;
2) пружа потребну помоћ инструкторима у контроли извршења радних задатака лица лишених слободе;
3) у сарадњи са инструктором онемогућава лицима лишеним слободе израду предмета погодних за напад, бекство и других предмета чије држање није дозвољено;
4) спречава намерна оштећења машина и других средстава за рад као и ометање нормалног тока производног процеса од стране лица лишених слободе која обезбезбеђује;
5) спречава недозвољене контакте између радника и лица лишених слободе која обезбеђује;
6) спречава недозвољено изношење предмета из делова завода у којима се обавља обука и радно ангажовање од стране лица лишених слободе;
7) спречава недозвољење контакте лица лишених слободе која су упослена на раду ван завода са другим лицима која не учествују у процесу рада.
4. Спроводна служба
Члан 25.
Спровод је свако одвођење или довођење лица лишених слободе из завода, односно у завод.
Спровод лица лишених слободе врши се на основу налога за спровод управника завода или начелника службе за обезбеђење у заводу.
Члан 26.
Служба за обезбеђење спроводи лица лишена слободе, по правилу, специјалним службеним возилима која су обележена ознакама Управе, опремљена уређајима за давање посебних светлосних и звучних сигнала, прописаном вентилацијом, видео надзором и осветљењем смештајног простора за лица лишена слободе.
Посебни звучни и светлосни знакови смеју се употребљавати само када је то неопходно за ефикасно и безбедно извршење службене радње која не трпи одлагање. 
Изузетно, припадници службе за обезбеђење могу, у складу са природом задатка, по наредби директора Управе или управника завода, вршити спровод у необележеним службеним возилима и цивилном оделу.
Спровођење лица лишених слободе треба организовати на најбезбеднији начин тако да се не прекида пут од места пријема до места предаје лица које се спроводи. Ако се спровођење из било којих разлога мора прекинути, прекид треба вршити у местима у којима постоји завод или орган унутрашњих послова. Уколико акцидентне ситуације проузрокују прекид спровода, вођа спровода ће обезбедити лице лишено слободе и возило којим је вршен спровод и без одлагања ће обавестити претпостављеног, најближи завод и подручну полицијску станицу.
Члан 27.
Спровођење болесних и изнемоглих лица лишених слободе или бремените жене, врши се на основу прибављеног мишљења лекара, по потреби у пратњи медицинског радника. Ако завод располаже амбулантним возилом спровођење ће се извршити њиме.
Спровођење лица лишених слободе из става 1. овог члана може се вршити и без претходно прибављеног мишљења лекара, ако је неопходно да се хитно упуте у здравствену установу ради лекарске интервенције.
Члан 28.
Број припадника службе за обезбеђење у спроводу, врсту и број возила и друге опреме одредиће начелник службе за обезбеђење према броју и личним својствима лица лишених слободе која се спроводе и другим безбедносним проценама.
Члан 29.
Управник завода, односно начелник службе за обезбеђење утврдиће пре издавања налога за спровод да ли постоје сметње за спровођење лица лишених слободе у смислу члана 27. овог правилника.
Члан 30.
Начелник службе за обезбеђење:
1) именује вођу спроводничке групе уколико у спровођењу учествују два или више припадника службе за обезбеђење;
2) предаје налог за спровод вођи спроводничке групе, у коме је поред осталог, назначено да ли је дозвољена употреба ватреног оружја у случају бекства лица лишеног слободе које спроводи и да ли га треба везати;
3) издаје детаљна усмена или писана упутства у погледу начина спровођења;
4) упознаје спроводнике са степеном опасности лица лишених слободе која се спроводе и њиховим склоностима за бекство;
5) предаје спроводнику одузете ствари и списак тих ствари и лица лишених слободе која спроводи, као и новац и друге драгоцености ако их има;
6) издаје налог да се обезбеди храна за лица лишена слободе која се спроводе уколико је то потребно;
7) ако то безбедносни разлози захтевају, тражи асистенцију других државних органа у спроводу лица лишених слободе.
Члан 31. 
Вођа спроводничке групе, односно припадник службе за обезбеђење одређен да обавља спровођење лица лишених слободе:
1) врши детаљан претрес лица лишених слободе која спроводи;
2) упозорава лица лишена слободе која спроводи да су дужна да извршавају његова наређења, а да ће за сваки покушај отпора, напада или покушај бекства, бити примењене мере принуде;
3) упозорава лица лишена слободе да ће у случају бекства бити употребљено ватрено оружје у Законом предвиђеним случајевима;
4) издаје наређење припаднику спроводничке групе да лице лишено слободе веже, уколико је то предвиђено налогом за спровод.
Члан 32.
Припадник службе за обезбеђење одговоран је за личну безбедност лица лишених слободе која спроводи. Он треба да спречи: сваки напад или покушај напада на лице лишено слободе које спроводи, покушај његовог ослобађања од стране трећег лица и покушај његовог самоповређивања.
У случају покушаја бекства лица лишеног слободе које се спроводи, припадник службе за обезбеђење који спроводи то лице предузима мере у циљу спречавања бекства, на начин и под условима прописаним Законом.
Уколико лице лишено слободе побегне, припадник службе за обезбеђење предузеће мере у циљу поновног лишавања слободе, које су прописане Законом. О бекству лица лишеног слободе припадник службе за обезбеђење обавестиће претпостављеног и подручну полицијску станицу и пружиће потребне податке о одбеглом лицу.
Члан 33.
За време спровођења лица лишених слободе, у случајевима потребе за коришћење тоалета, лице лишено слободе које се спроводи може се везати ради контроле његовог присуства у тој просторији, или на други погодан начин обезбедити да не побегне, уз уважавање достојанства његове личности.
Пре него што лицу лишеном слободе које се спроводи омогући коришћење тоалета, припадник службе за обезбеђење ће извршити преглед тоалета у циљу уклањања предмета који се могу употребити за напад или бекство, односно оних предмета чије држање није дозвољено лицима лишеним слободе. 
Члан 34.
Лице лишено слободе које се спроводи и његове ствари предају се, уз потврду, органу, установи, односно заводу који је назначен у налогу за спровод.
Приликом предаје лица лишеног слободе, вођа спроводничке групе обавештава службено лице коме је извршена предаја о свим важнијим догађајима и запажањима о лицу лишеном слободе које спроводи.
Члан 35.
У случају болести, повређивања или рањавања лица лишеног слободе које се спроводи, вођа спроводничке групе затражиће помоћ од најближе здравствене установе.
Ако се утврди да лице лишено слободе које се спроводи није способно за даље путовање, смешта се у најближу здравствену установу, а спроводник остаје уз њега до пријема другачијег наређења од претпостављеног или док не добије смену.
Ако се спроводи више лица лишених слободе, а у спроводничкој групи има довољан број спроводника, спровођење осталих лица може се наставити.
Члан 36.
Ако приликом спровођења лице лишено слободе које се спроводи буде убијено приликом бекства или напада, вођа спроводничке групе:
1) обезбеђује лице места; 
2) обавештава надлежни орган унутрашњих послова;
3) обавештава претпостављеног.
Уколико из разлога безбедности по припаднике службе за обезбеђење, односно остала лица лишена слободе која се спроводе, није могуће поступити на начин из става 1. овог члана припадници службе за обезбеђење могу напустити лице места и упутити се у најближи завод или полицијску станицу.
Члан 37.
Вођа спроводничке групе, по повратку у завод, подноси писани извештај о извршеном спровођењу и предаје претпостављеном потврду о извршеном спровођењу и потврду о предатим стварима, новцу и осталим вредностима.
У случајевима кад се лице лишено слободе које се спроводи враћа у завод из кога је спровођење извршено, вођа спроводничке групе извештава претпостављеног о свим важнијим догађајима у току спровођења.
5. Посебнe јединицe
*Службени гласник РС, број 104/2016
Члан 37а
За поступање у ванредним ситуацијама 
				(нарочито у случајевима из члана 6. став 4. овог правилника) или 
				за време ванредног стања у Управи се могу формирати посебне 
				јединице.
Посебне јединице формирају се за 
				подручје седишта више завода који су територијално повезани.
*Службени гласник РС, број 104/2016
Члан 37б
Посебне јединице састављене су од 
				припадника службе за обезбеђење и запослених у другим службама 
				чија су стручна знања и вештине потребни за извршење послова 
				посебне јединице, из више завода.
Ангажовани у посебним јединицама 
				похађају обуку у Центру за обуку и стручно оспособљавање Управе 
				која се односи на поступање посебних јединица у ванредним 
				ситуацијама или за време ванредног стања. 
Дирeктoр Упрaвe фoрмирa пoсeбне 
				jeдиницe, утврђује плaн њихoвoг дeлoвaњa и oдoбрaвa сaстaв 
				пoсeбних jeдиницa.
*Службени гласник РС, број 104/2016
Члан 37в
Ангажовање у посебним јединицама врши 
				се у складу са прописима који уређују радне односе у Управи.
Директор управе утврђује списак 
				запослених који могу бити ангажовани у посебним јединицама, 
				имајући у виду врсте завода, тип завода, величину објеката у 
				заводима за чије се подручје ангажују, као и могући обим и 
				интензитет ванредне ситуације у складу са проценом ситуације.

*Службени гласник РС, број 104/2016
Члан 37г
Посебне јединице ангажују се у случају 
				наступања ванредне ситуације или ванредног стања.
Ангажовање посебних јединица врши се у 
				складу са планом деловања у ванредним ситуацијама или у време 
				ванредног стања у заводу где се ангажовање врши, уз минимално 
				угрожавање живота и безбедности људи и имовине у заводу.
Ангажовања посебне јединице у заводу 
				где је наступила ванредна ситуација или ванредно стање врши се у 
				сарадњи са управником и службама тог завода, као и са другим 
				субјектима система заштите и спасавања, односно одбране.
*Службени гласник РС, број 104/2016
III. ПРЕТРЕС ЛИЦА И ПРОСТОРИЈА
Члан 38.
У циљу проналажења предмета и ствари чије држање није дозвољено сходно правилнику који уређује кућни ред казнено поправних завода и окружних затвора, а ради очувања реда и дисциплине у заводу, припадник службе за обезбеђење може према указаној потреби, вршити преглед просторија у заводу са претресом, преглед лица лишених слободе са претресом и прегледом тела, осим прегледа телесних отвора који обавља здравствени радник, у складу са Законом. 
Преглед и претрес лица лишеног слободе врши се обавезно приликом пријема у завод, отпуштања из завода, привременог напуштања завода, повратка са рада, извођења на посету, спровода, упућивања у просторије за извршење дисциплинске мере, посебних мера и мера принуде, као и у свим другим случајевима када постоје оправдани разлози безбедности.
Ради проналаска предмета чије држање и употреба није дозвољена у заводу, лични претрес лица лишених слободе, претрес ствари које поседују и претрес просторија у којима бораве и раде, може се вршити у свако доба.
Члан 39.
Претрес лица лишеног слободе може бити делимичан и детаљан.
Делимичан претрес лица лишеног слободе је преглед одеће и обуће, а обавља се на начин да припадник службе за обезбеђење препипава исто, са циљем проналаска недозвољених предмета. 
Детаљан претрес је преглед одеће и обуће који обављају најмање два припадника службе за обезбеђење у посебној просторији, без присуства других лица, а обавља се тако што се са лица лишеног слободе скидају одећа и обућа и детаљно се прегледа, са циљем проналаска недозвољених предмета уз уважавање достојанства његове личности.
Члан 40.
Припадници службе за обезбеђење извршиће и претрес свих лица која улазе или излазе из затвореног дела завода.
Припадници службе за обезбеђење врше претрес свих запослених који улазе у просторије где бораве лица лишена слободе.
Члан 41.
Приликом прегледа и претреса лица, ствари, возила и просторија припадници службе за обезбеђење, као обавезну опрему, користе: заштитне рукавице, техничка средства за откривање метала, прашкастих материја и др. (ручне детекторе, инсталирану опрему и др.).
Служба за обезбеђење може да користи службене псе за проналажење опојних дрога или психо-активних супстанци, као и експлозивних средстава и направа.
Члан 42.
Претрес, по правилу, врше два припадника службе за обезбеђење истог пола као и лице које се претреса, а кад не постоји опасност од отпора или напада претрес може вршити један припадник службе за обезбеђење.
Члан 43.
Претрес се врши по наређењу управника завода или начелника службе за обезбеђење, дежурног у заводу, а по сопственој иницијативи припадника службе за обезбеђење само кад је нужно да се претрес изврши без одлагања.
О сваком извршеном претресу, који је предузео по сопственој иницијативи, припадник службе за обезбеђење мора одмах обавестити претпостављеног.
Кад се претпоставља да се претресом могу пронаћи предмети који су употребљени или намењени за извршење кривичног дела или који могу послужити као доказ у поступку, претрес се врши у присуству лица лишених слободе и два сведока. 
Члан 44.
О извршеном детаљном претресу лица, ствари и просторија саставља се записник који је саставни део извештаја о извршеном претресу.
Уколико се пронађу недозвољени предмети извештај је потребно допунити фото документацијом.
Члан 45.
Од лица лишених слободе одузимају се предмети чије држање и употреба нису дозвољени односно чија је сврха и намена измењена, као и предмети који су употребљени или намењени за вршење кривичних дела.
За одузете предмете, која су лична својина лица лишених слободе издаје се потврда, а предмети предају на чување у завод. За предмете који су својина завода, издаје се потврда, као и за предмете других лица који се враћају власнику.
За одузете предмете који су употребљени или намењени за извршење кривичних дела и предмете који могу послужити као доказ у поступку, издаје се потврда, а предмети предају овлашћеном органу.
Члан 46.
Припадник службе за обезбеђење упозориће лице које је дошло у посету лицу лишеном слободе о стварима које није дозвољено уносити у завод, а затим ће извршити претрес лица и у случају проналаска недозвољених предмета, посета се неће одобрити. Посета се неће одобрити и у случају да лице одбије да се над њим изврши претрес.
Уколико се приликом претреса лица из става 1. овог члана код истог пронађе ватрено оружје или друга средства подобна за напад, као и други предмети чије поседовање представља кривично дело, предмети се привремено одузимају, лице се задржава и о томе се одмах обавештава орган унутрашњих послова.
IV. ПРИПРАВНОСТ И УЗБУНА
Члан 47.
У циљу спречавања угрожавања безбедности завода и извршења одређених задатака, управник може наредити приправност службе за обезбеђење, а по потреби дати узбуну.
Приправност се наређује у случају сазнања да може доћи или је дошло до већих нереда, бекства, елементарних непогода и у другим сличним ситуацијама.
Приправност може бити пасивна и активна.
За време пасивне приправности одређени број припадника или сви припадници службе за обезбеђење који нису укључени у вршење службених задатака треба да буду спремни да у што краћем временском року дођу у завод ради извршења одређених задатака.
За време активне приправности одређени број припадника или сви припадници службе за обезбеђење налазе се у заводу, на за то одређеном месту и морају бити спремни у сваком моменту за извршење одређених задатка.
Члан 48.
Узбуна се даје установљеним знаком, а са циљем да се у што краћем времену служба за обезбеђење доведе у спремност за извршење одређених задатака или провере њене готовости и мобилности.
Ако постоји могућност, завод ће обезбедити довожење припадника службе за обезбеђење до завода. 
V. ЗАВРШНЕ ОДРЕДБЕ
Члан 49.
Даном ступања на снагу овог правилника престаје да важи Правилник о начину вршења службе обезбеђења у установама за издржавање казне затвора („Службени гласник СРС”, број 30/78).
Члан 50.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-7/2015-06
У Београду, 1. марта 2016. године
Министар,
Никола Селаковић, с.р.