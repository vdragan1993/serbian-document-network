На основу члана 111. став 7. Закона о ветеринарству („Службени гласник РС”, бр. 91/05 и 30/10),

Министар пољопривреде, шумарства и водопривреде, доноси

 

ПРАВИЛНИК

о општим и посебним условима хигијене хране за животиње

"Службени гласник РС", број 78 од 25. октобра 2010.

 

I. УВОДНЕ ОДРЕДБЕ

 

Предмет уређења

 

Члан 1.

Овим правилником ближе се прописују општи и посебни услови хигијене хране за животиње.

 

Примена правилника

 

Члан 2.

Одредбе овог правилника примењују се на све фазе производње, прераде и промета хране за животиње, као и на храњење животиња које се користе за производњу хране (у даљем тексту: храњење животиња), осим на:

1) производњу хране за животиње у сопственом домаћинству која је намењена за:

(1) животињe које се користе за производњу хране за потребе сопственог домаћинства,

(2) животињe које се не користе за производњу хране;

2) храњење животиња за потребе сопственог домаћинства или за директно снабдевање малим количинама примарних производа којима произвођач снабдева крајњег потрошача или локални објекат у малопродаји који директно снабдева крајњег потрошача, које се врши у складу са посебним прописом;

3) храњење животиња које се не користе за производњу хране;

4) непосредно снабдевање храном за животиње која је добијена у примарној производњи и којом произвођач снабдева газдинства на локалном нивоу малим количинама, ради коришћења на тим газдинствима;

5) малопродају хране за кућне љубимце.

 

Значење израза

 

Члан 3.

Поједини изрази употребљени у овом правилнику имају следеће значење:

1) адитиви за храну за животиње 
јесу супстанце или микроорганизми који су у складу са посебним прописом одобрени за коришћење у храни за животиње;

2) објекат 
јесте свака грађевинска јединица у којој се обавља пословање храном за животиње;

3) надлежни орган 
јесте министарство надлежно за спровођење службене контроле хране за животиње, као и одговарајући орган друге земље чија је надлежност установљена прописима те земље;

4) послови у вези са примарном производњом хране за животиње 
(у даљем тексту: послови у вези са примарном производњом) обухватају:

– превоз, складиштење и руковање примарним производима на месту производње,

– послове превоза ради испоруке примарних производа од места производње до одређеног објекта,

– мешање хране за животиње која се користи искључиво за потребе сопственог газдинства без употребе адитива или премикса адитива, осим адитива за силирање;

5) пословање храном за животиње 
јесте свака делатност, јавна или приватна, која се обавља ради стицања добити или не, у било којој фази производње, прераде и промета хране за животиње;

6) примарна производња хране за животиње 
(у даљем тексту: примарна производња) јесте производња пољопривредних производа укључујући нарочито гајење, жетву, мужу, узгој животиња (пре клања) или рибарење, при чему се пољопривредни производи не подвргавају никаквим операцијама после жетве, сакупљања или улова, изузев једноставној физичкој обради;

7) потребе сопственог домаћинства 
јесу производња и коришћење хране за животиње и хране за сопствене потребе;

8) премикси 
јесу производи са високим садржајем витамина, минералних материја, аминокиселина и адитива хране за животиње, који су хомогено измешани са носачем, а служе за исхрану животиња у комбинацији са хранивима или за израду смеша;

9) стављање у промет 
јесте држање хране за животиње ради продаје, укључујући понуду за продају или други облик преноса, уз накнаду или без накнаде, као и њену продају, дистрибуцију и друге облике преноса;

10) субјект у пословању храном за животиње 
(у даљем тексту: субјект у пословању храном) јесте правно или физичко лице, односно предузетник, одговорно за испуњење законских услова за пословање храном за животиње којом управља;

11) узгојна јединица за животиње 
(у даљем тексту: узгојна јединица) јесте затворен простор у коме се животиње држе, чувају, узгајају и стављају у промет;

12) фаза производње, прераде и промета хране за животиње 
(у даљем тексту: фаза производње, прераде и промета) јесте било који део производње, прераде и промета, укључујући увоз и извоз хране за животиње, примарну производњу хране за животиње, дораду, прераду, складиштење, превоз, продају или снабдевање храном за животиње;

13) хигијена хране за животиње 
јесу мере, поступци и услови неопходни за контролу опасности и обезбеђење безбедне хране за животиње у складу са њеном наменом;

14) храна за животиње 
јесте свака супстанца или производ, укључујући адитиве, који су прерађени, делимично прерађени или непрерађени и који су намењени за оралну исхрану животиња.

 

II. ОПШТИ УСЛОВИ ХИГИЈЕНЕ ХРАНЕ ЗА ЖИВОТИЊЕ

 

Примена добре праксе, спровођење мера и поступака ради спречавања контаминације хране за животиње
 

Члан 4.

У пословању храном за животиње, у свим фазама производње, прераде и промета хране за животиње која је под контролом субјекта у пословању храном, примењује се добра пракса.

Приликом храњења животиња, спроводе се мере и примењују поступци којима се опасност од биолошке, хемијске и физичке контаминације хране за животиње, животиња и производа пореклом од животиња своди на најмању могућу меру.

 

Анализа ризика и критичне контролне тачке
 

Члан 5.

У пословању храном за животиње, у било којој фази производње, прераде и промета, осим на нивоу примарне производње и послова у вези са примарном производњом, успоставља се, спроводи и одржава непрекидан поступак, односно поступци који су засновани на принципима HACCP.

Принципи HACCP из става 1. овог члана подразумевају:

1) утврђивање свих ризика који морају бити спречени, уклоњени или смањени на прихватљив ниво;

2) утврђивање критичних контролних тачака на месту, односно местима на којима је важна контрола за спречавање или уклањање ризика, или за његово смањење на прихватљив ниво;

3) успостављање критичних граница у критичним контролним тачкама које раздвајају прихватљиво од неприхватљивог у сврху спречавања, уклањања или смањења утврђених опасности;

4) успостављање и спровођење ефективних поступака мониторинга у критичним контролним тачкама;

5) успостављање корективних мера у случају када мониторинг укаже да критична контролна тачка није под контролом;

6) успостављање поступака који се спроводе редовно и којима се потврђује да поступци из тач. 1) до 5) овог става делују ефективно;

7) успостављање и вођење документације и евиденције која одговара врсти пословања храном за животиње и величини субјеката у пословању храном за животиње, а којом се доказује ефективна примена поступака из тач. 1) до 6) овог става.

У случају да у пословању храном за животиње дође до промене која се односи на производе, процес, односно било коју фазу производње, прераде и промета хране за животиње, поступак, односно поступци из става 1. овог члана преиспитују се и у њих уносе потребне измене.

 

Достављање података

Члан 6.

 

У пословању храном за животиње, у складу са посебним прописима, достављају се надлежном органу ажурирани подаци, који се нарочито односе на објекте у којима се обавља пословање храном за животиње и на предузете активности у вези са тим пословањем, ради евиденције и праћења.

 

III. ПОСЕБНИ УСЛОВИ ХИГИЈЕНЕ ХРАНЕ ЗА ЖИВОТИЊЕ

 

Члан 7.

У пословању храном за животиње обезбеђују се и посебни услови хигијене хране за животиње, који се односе на:

1) хигијену хране за животиње у примарној производњи и пословима у вези са примарном производњом;

2) хигијену хране за животиње у свим фазама производње, прераде и промета, осим у примарној производњи и пословима у вези са примарном производњом;

3) хигијену хране за животиње при храњењу животиња – добра пракса у исхрани животиња;

4) регистровање, односно одобравање објеката, у којима се обавља пословање храном за животиње.

 

1. Услови хигијене хране за животиње у примарној производњи и пословима 
у вези са примарном производњом
 

Члан 8.

У примарној производњи и пословима у вези са примарном производњом треба да се:

1) производни процеси обављају на начин којим се спречава, уклања или смањује опасност која угрожава безбедност хране за животиње;

2) примарни производи, који су под контролом субјекта у пословању храном производе, прерађују, чисте, пакују, складиште и превозе заштићени од контаминације и кварења, колико је то могуће.

Ради обезбеђења услова из става 1. овог члана у пословању храном за животиње предузимају се, у складу са посебним прописом, одговарајуће мере а нарочито:

1) мере за контролу контаминације која потиче од ваздуха, земље, воде, ветеринарских лекова, средстава за исхрану биља и оплемењивача земљишта, средстава за заштиту биља и биоцида, као и од руковања и уклањања отпада;

2) мере у погледу здравља биља, здравља животиња, животне средине, које имају утицаја на безбедност хране за животиње, укључујући програме праћења и контроле зооноза и њихових узрочника.

 

Члан 9.

Ако је то применљиво, у примарној производњи и пословима у вези са примарном производњом, поред мера из члана 8. став 2. овог правилника, предузимају се и друге одговарајуће мере, а нарочито мере којима се обезбеђујe:

1) одржавањe у чистом стању, и према потреби, после чишћења дезинфекција објеката, просторија, простора, опреме, силоса, сандука и возила који се користе за производњу, припрему, сортирање, паковање, складиштење и превоз хране за животиње, на одговарајући начин;

2) хигијена хране за животиње у производњи, превозу и складиштењу хране за животиње на одговарајући начин и према потреби, а нарочито њена чистоћа;

3) коришћења чисте воде када је то потребно ради спречавања опасне контаминације;

4) спречавање да животиње и штетни организми узрокују опасну контаминацију, колико је то могуће;

5) да се складиштење и руковање отпадом и опасним супстанцама обавља одвојено и безбедно, на начин којим се спречава опасна контаминација;

6) материјал за паковање који није извор опасне контаминације хране за животиње;

7) примена резултата одговарајућих испитивања која су обављена на узорцима примарних производа, односно других узорака који су важни и утичу за безбедност хране за животиње.

 

Члан 10.

У примарној производњи и пословима у вези са примарном производњом евидентирају се подаци о мерама које се предузимају за контролу опасности, који се нарочито односе на:

1) примену средстава за заштиту биља и биоцида, у складу са посебним прописима;

2) коришћење генетски модификованог семена;

3) појаву штетних организама или болести које могу да утичу на безбедност примарних производа;

4) резултате испитивања која су обављена на узорцима примарних производа, односно на другим узорцима који су узети у дијагностичке сврхе, ради безбедности хране за животиње;

5) порекло и количину хране за животиње која је допремљена, као и на одредиште и количину хране за животиње која је испоручена.

Евиденција из става 1. овог члана води се на начин који је одговарајући врсти и обиму пословања субјекта у пословању храном за животиње.

Евидентирани подаци из става 1. овог члана чувају се најмање три године и стављају се на располагање надлежном органу, на његов захтев.
 

2. Услови хигијене хране у свим фазама производње, прераде и промета, 
осим у примарној производњи и пословима у вези са примарном производњом
 

Члан 11.

У пословању храном обезбеђује се да у свим фазама производње, прераде и промета, осим у примарној производњи и пословима у вези са примарном производњом буду испуњени услови у погледу објеката, просторија, простора, опреме, запослених, као и други посебни услови, у складу са овим правилником.
 

2.1. Услови у погледу објеката, просторија, простора и опреме
 

Члан 12.

Положај, изглед, место изградње, изградња и величина објеката у којима се послује храном за животиње, осим у примарној производњи и пословима у вези са примарном производњом, треба да испуњава услове којима се обезбеђује:

1) одговарајуће одржавање, чишћење и/или дезинфекција;

2) смањење ризика од грешака у производњи, спречавање контаминације, унакрсне контаминације и штетних ефеката на безбедност и квалитет хране за животиње.

Услови уз става 1. овог члана примењују се и на просторије, простор, као и на опрему.

 

Члан 13.

Плафон и горње конструкције објекта, односно просторија, када је то потребно, треба да буду изграђени на начин којим се спречава накупљање нечистоћа, смањење кондензације, као и развој непожељних плесни и разношење честица које могу утицати на безбедност и квалитет хране за животиње.

Прозори и отвори у објекту, односно просторији, када је то потребно, треба да буду обезбеђени на начин да спрече улазак штетних организама. Врата морају да се затварају и да буду обезбеђена на начин да спрече улазак штетних организама.

У објекту, просторији, односно простору треба да буде обезбеђено одговарајуће природно и/или вештачко осветљење.

 

Члан 14.

Вага и опрема за мерење треба да одговарају распону тежина или запремина који ће се мерити.

Мешалица која се користи у производњи хране за животиње треба да одговара распону тежина или запремина које ће се мешати и да обезбеђује производњу одговарајуће хомогене мешавине и хомогеног разређења. Хомогеност мешавине утврђује за то одговорно лице.

Прецизност ваге и опреме за мерење из става 1. овог члана треба редовно да се контролише.

 

Члан 15.

Објекат за производњу, као и објекат за складиштење хране за животиње, просторије, опрема, силоси, контејнери, сандуци, возила и простор непосредно око њих треба да се одржавају у чистом стању. Контрола штетних организама у њима спроводи се у складу са посебним планом контроле штетних организама. У циљу спречавања продора штетних организама, покварена храна за животиње и прашина треба да буду под контролом одговорног лица.

Објекти и опрема у којима се врши мешање и/или производња хране за животиње, на одговарајући начин и редовно се контролишу у складу са поступцима који се утврђују пре почетка производње.

 

Члан 16.

После влажног поступка прања и чишћења опрема која долази у контакт са храном за животиње мора да буде осушена и сува.

 

Члан 17.

Одвод отпадних вода у објекту треба да буде одговарајући, у складу са његовом наменом, пројектован и изграђен на начин којим се онемогућава ризик од контаминације хране за животиње.

Отпадне воде, отпад и кишница треба да буду уклоњени на начин којим се не утиче штетно на опрему, безбедност и квалитет хране за животиње.

Вода која се употребљава у производњи хране за животиње (у даљем тексту: производња) треба да буде одговарајућег квалитета у складу с прописима о храни, а цевоводи да буду израђени од инертног материјала.
 

2.2. Услови у погледу запослених

 

Члан 18.

У пословању храном за животиње морају да буду испуњени услови у погледу кадровске оспособљености запослених код субјекта у пословању храном за животиње.

Кадровска оспособљеност, у смислу овог правилника, односи се на вештине и стручност запослених, у зависности од пословања храном за животиње.

Организација, распоред радних места, као и услови у погледу тих радних места морају да буду документовани и доступни, на захтев надлежног органа.

Запослени морају да буду информисани, у писаној форми, о правима, дужностима и одговорностима ради обезбеђивања одговарајућег квалитета хране за животиње.

 

2.3. Други посебни услови
 

Услови у производњи

 

Члан 19.

У производњи хране за животиње мора да се:

1) запосли стручно лице које је одговорно за производњу;

2) обезбеди спровођење различитих фаза производње по унапред утврђеним писаним поступцима и упутствима чији је циљ дефинисање, провера и управљање критичним тачкама у производном процесу;

3) предузимају, према потреби, технолошке и организационе мере, ради уклањања или смањења унакрсне контаминације и грешака у производњи;

4) врши контрола производног процеса, на начин који је одговарајући и довољан;

5) уведе и примењује одговарајући план контроле за смањење ризика и прати присуство забрањених, непожељних супстанци и других контаминената у храни за животиње, који могу негативно да утичу на здравље људи и животиња;

6) издвоји и обележи отпад и материјал који се не може користити као храна за животиње. Материјал који садржи опасан ниво ветеринарских лекова, контаминената или других опасности не сме се користити као храна за животиње и мора се уклонити на одговарајући начин;

7) предузимају одговарајуће мере којима се обезбеђује ефикасна следљивост хране за животиње.

 

Услови за контролу квалитета
 

Члан 20.

У пословању храном за животиње, а ради контроле квалитета хране за животиње (у даљем тексту: контрола квалитета) мора да се:

1) запосли стручно лице које је одговорно за контролу квалитета, када је то потребно;

2) обезбеди лабораторијска анализа хране за животиње у лабораторијама које испуњавају услове за обављање лабораторијског испитивања, као део система за контролу квалитета;

3) уведе и примењује план контроле квалитета, израђен у писаној форми, који се примењује у производном процесу од прераде сировина до финалних производа. План контроле квалитета нарочито мора да садржи: проверу критичних тачака у производном процесу, поступак и учесталост узимања узорака, методе анализе и њихову учесталост, усаглашеност са производним спецификацијама и одредиште у случају неусаглашености;

4) обезбеди чување документације о сировинама употребљеним за добијање финалног производа до истека рока употребе финалног производа, ради обезбеђивања следљивости.
 

Члан 21.

Ради обезбеђивања следљивости, поред услова из члана 20. тачка 4) овог правилника, у пословању храном за животиње морају да се обезбеде, у довољној количини, узорци сировина и производи из сваке производне партије који су произведени и стављени у промет, а у случају континуиране производње, узорци од сваког специфичног дела производње. Обезбеђивање узорака, као и њихово чување врши се у складу са планом контроле квалитета.

Изузетно од става 1. овог члана, у случају хране за животиње која није намењена животињама које се користе за производњу хране, морају да се чувају само узорци финалног производа.

Узорци из става 1. овог члана морају да буду:

1) запечаћени и означени ради лакше идентификације;

2) складиштени под условима који спречавају промену састава узорака, као и њихову замену или било које друго неодговарајуће поступање са узорцима;

3) доступни службеној контроли до истека рока употребе.
 

Услови складиштења и превоза

 

Члан 22.

Храна за животиње мора да се складишти и превози:

1) тако да прерађена храна за животиње буде одвојена од непрерађене хране за животиње и адитива који се користе у храни за животиње, како би се спречила унакрсна контаминација;

2) у одговарајућим контејнерима, који су смештени на месту које је за то одређено, прилагођено и одржавано тако да су обезбеђени добри услови складиштења и на којем приступ имају само лица која је за то овластио субјекат у послoвању храном за животиње;

3) на начин којим се обезбеђује њена идентификација, онемогућава замена, унакрсна контаминација и њено кварење;

4) тако да кварење хране за животиње мора да буде смањено на најмању могућу меру и установљењем контроле, како би се смањило продирање штетних организама;

5) тако да температура у складишту и превозном средству мора да буде одржавана на најнижој вредности, када је то примењиво, како би се избегла кондензација и кварење хране за животиње.

За паковање хране за животиње мора да се користи одговарајући материјал.

 

Члан 23.

Контејнери и опрема који се користе за превоз, складиштење, пренос, руковање и мерење хране за животиње морају да буду одржавани у чистом стању у складу са програмом чишћења, тако да остаци детерџената и дезинфицијенса буду сведени на најмању могућу меру.
 

Услови у погледу чувања документације

 

Члан 24.

У пословању храном за животиње, укључујући и пословање храном за животиње које се односи на храну за животиње коју субјект у пословању не држи у свом објекту, мора да се чува документација о релевантним подацима, а нарочито подаци о набавци, производњи и продаји ради обезбеђивања следљивости од места пријема до места испоруке, укључујући и извоз до места крајњег одредишта.

У пословању храном за животиње мора да се чува и документација која се односи на:

1) процес производње и контроле, и то на начин да субјект у пословању храном за животиње има систем документовања који обезбеђује дефинисање, проверу и управљање критичним тачкама у производном процесу и примену плана контроле квалитета. Ради комплетирања документације важне за следљивост производног процеса и утврђивања одговорности ако дође до повлачења хране за животиње из промета, морају да се чувају резултати релевантних контрола производних партија хране за животиње која је стављена у промет;

2) следљивост, а нарочито:

(1) за адитиве који се додају храни за животиње у погледу:

– врсте и количине произведених адитива, појединачних датума производње и, када је потребно, броја производне партије или дела производне партије, ако је производња континуирана,

– назива и адресе објекта у који су адитиви испоручени, врсте и количине испоручених адитива и када је потребно, броја производне партије или дела производне партије, ако је производња континуирана;

(2) за одређене производе који су посредни или непосредни извор беланчевина (биопротеини) у погледу:

– врсте и произведене количине, појединачних датума производње и, када је потребно, броја производне партије или дела производне партије, ако је производња континуирана,

– назива и адресе објекта или корисника у који/којима су ти производи испоручени, са подацима о врсти и количини испоручених производа и, када је потребно, броја производне партије или дела производне партије ако је производња континуирана,

(3) за премиксе у погледу:

– назива и адресе произвођача или испоручиоца адитива, врсте и количине употребљених адитива и, када је потребно, броја производне партије или дела производне партије, ако је производња континуирана,

– датума производње премикса и број производне партије, ако је примењиво,

– назива и адресе објекта у који је премикс испоручен, датума испоруке, врсте и испоручене количине премикса, са бројем производне партије, ако је примењиво,

(4) за смеше и хранива у погледу:

– назива и адресе произвођача или испоручиоца адитива или премикса, врсте и количине употребљеног премикса са бројем производне партије, ако је примењиво,

– назива и адресе испоручиоца хранива и допунских смеша, као и датума испоруке,

– типа, количине и састава смеше,

– врсте и количине хранива или смеше која је произведена, са датумом производње и називом и адресом купца.

Изузетно од одредбе става 2. овог члана, у пословању храном за животиње која се односи на храну за животиње коју субјект у пословању не држи у свом објекту, не чува се документација из става 2. овог члана.

 

Услови у погледу повлачења хране за животиње из промета

 

Члан 25.

Ако постоји основана сумња или се утврди да је у промету хране за животиње настала повреда прописаних услова безбедности хране за животиње, покреће се поступак за повлачење такве хране из промета.

Ради обезбеђивања услова за повлачење хране за животиње из става 1. овог члана уводи се и примењује систем за:

1) евиденцију повреда прописаних услова из става 1. овог члана, као и поступање у тим случајевима;

2) брзо повлачење хране за животиње из промета.

Поред услова из става 2. овог члана мора да се одреди и место повлачења хране за животиње из промета, као и поновна контрола квалитета хране за животиње која је повучена из промета, а поново се враћа у промет, под условом да та храна испуњава услове безбедности хране за животиње, у складу са поступцима који се утврђују пре стављања у промет хране за животиње.

 

Члан 26.

Одредбе чл. 12. до 25. овог правилника примењују се и у случају мешања хране за потребе сопственог газдинства, када се користе адитиви или премикс адитива, осим адитива за силирање.

 

3. Услови хигијене хране за животиње при храњењу животиња – добра пракса 
у исхрани животиња

 

Члан 27.

Храњење животиња врши се у складу са добром праксом у исхрани животиња, која обухвата примену услова у погледу:

1) испаше;

2) узгојне јединице и опреме за храњење животиња;

3) складиштења хране за животиње на газдинству (у даљем тексту: складиштење хране за животиње);

4) руковање и достављање хране за животиње на газдинству (у даљем тексту: дистрибуција хране за животиње);

5) хране за животиње и воде;

6) одговорног лица за храњење животиња које мора да има потребна знања, способност и стручност за храњење и поступање са животињама.
 

Испаша

 

Члан 28.

Пашњаци и обрадиве површине морају да буду одржавани на начин којим се смањује могућност контаминације хране животињског порекла физичким, биолошким и хемијским опасностима.

Ако је примењиво, мора да се испоштује одговарајући период одмарања земљишта пре него што се животињама омогући испаша на пашњацима, обрадивим површинама и жетвеним остацима, као и између циклуса испаше, како би се смањила могућност унакрсне биолошке контаминације стајњаком, ако та могућност постоји, као и да би се обезбедило поштовање периода у пољопривреди у коме се не користе хемијска средства.

 

Узгојна јединица и опрема за храњење животиња

 

Члан 29.

Узгојна јединица мора да буде изграђена на одговарајући начин, како би се обезбедило њено чишћење и спречила појава ризика.

Узгојна јединица и опрема за храњење животиња мора да се чисти на одговарајући начин и одржава у чистом стању.

Хемијска средства за чишћење и одржавање узгојне јединице и опреме из става 2. овог члана морају да се:

1) користе према упутству произвођача;

2) чувају одвојено од хране за животиње и простора у којима се животиње хране.

Ради контроле приступа штетних организама узгојној јединици мора да се уведе и спроводи план контроле штетних организама, како би се смањила могућност контаминације хране за животиње, простирке или узгојне јединице.

Стајњак, отпадни материјал и други могући извори контаминације хране за животиње морају да се уклањају и за то морају да буду уведени одговарајући системи.

Храна за животиње и простирка у узгојној јединици морају често да се мењају и не могу да буду плесниви.

 

Складиштење хране за животиње

 

Члан 30.

Храна за животиње складишти се одвојено од хемијских средстава и других производа који су забрањени за исхрану животиња.

Простори за складиштење и контејнери чисте се и одржавају у чистом и сувом стању, како би се избегла унакрсна контаминација.

Ради контроле штетних организама приликом складиштења хране за животиње, према потреби, примењују се одговарајуће мере.

Семе мора да буде складиштено на одговарајући начин, тако да не буде доступно животињама.

Медицинирана храна за животиње или храна за животиње без додатих ветеринарских лекова која је намењена различитим категоријама или врстама животиња, мора да буде складиштена на начин да се избегне ризик да се животиње хране храном која није намењена тој категорији или врсти животиња.

 

Дистрибуција хране за животиње

 

Члан 31.

Дистрибуција хране за животиње обавља се тако да одређена храна буде достављена на одговарајуће одредиште.

У току дистрибуције хране за животиње и храњења животиња, храном за животиње рукује се тако да се спречи појава контаминације која потиче из контаминираних складишних простора и опреме.

Храном за животиње без додатих ветеринарских лекова рукује се одвојено од медициниране хране за животиње, ради спречавања контаминације.

На газдинству, возила за превоз хране за животиње и опрема за храњење животиња редовно се чисте, нарочито у случају достављања и дистрибуције медициниране хране за животиње.

 

Храна за животиње и вода

Члан 32.

Вода за пиће или вода која се користи за водене животиње мора да буде одговарајућег квалитета, у зависности од врсте животиња које се узгајају.

У случају да постоји сумња да контаминација животиња или производа од животиња потиче од воде, морају да се предузму мере за процену и смањење опасности на најмањи могући ниво.

Опрема за храњење и напајање животиња мора да буде пројектована, израђена и уграђена на начин којим се контаминација хране и воде за животиње своде на најмањи могући ниво.

Када је то могуће, системи за воду морају да се чисте и одржавају у чистом стању.

 

4. Услови хигијене хране за животиње који се односе на регистрацију 
и одобравање објеката

 

Члан 33.

Ради обезбеђивања услова хигијене хране за животиње у пословању храном за животиње обезбеђују се и услови у погледу објеката који се односе на њихову регистрацију и одобравање, у складу са посебним прописом.

 

IV. ЗАВРШНЕ ОДРЕДБЕ

 

Члан 34.

Даном почетка примене овог правилника престају да важе:

1) Правилник о условима за објекте у којима се производи храна за животиње, као и облику и садржини евиденције која се води у објектима за производњу и промет хране за животиње („Службени гласник РС”, број 103/09);

2) Правилник о условима за оцену поступака самоконтроле у пословању храном за животиње („Службени гласник РС”, број 94/09).

 

Члан 35.

Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јуна 2011. године.

 

Број 110-00-00224/2010-09

У Београду, 14. октобра 2010. године

Министар,

др Саша Драгин, 
с.р.