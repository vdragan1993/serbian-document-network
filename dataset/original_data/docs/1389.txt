На основу члана 14. став 1. Закона о детективској делатности („Службени гласник РС”, број 104/13),
Министар унутрашњих послова доноси
 
ПРАВИЛНИК
о садржини, изгледу и начину употребе детективске легитимације
"Службени гласник РС", број 3 од 15. јануара 
				2016.
 
Члан 1.
Овим правилником уређују се изглед, садржај и начин употребе детективске легитимације (у даљем тексту: легитимација).
Образац легитимације 
Члан 2.
Образац легитимације из члана 1. овог правилника, израђен је од материјала на бази поликарбоната, ИД-1 формата, димензионих и физичких карактеристика у складу са препорукама стандарда ISO/IEC 7810.
Образац легитимације треба да поседује физичке карактеристике које задовољавају методе тестирања описане у стандарду ISO/IEC 10373-1.
Заштитни елементи на обрасцу легитимације су микротекст, специјални растер, гијош линије, медал ефекат, DOVID елемент и невидљива штампа која флуоресцира под UV светлом (у облику грба Републике Србије).
Садржај легитимације
Члан 3.
Образац легитимације на предњој страни садржи:
1) приказ заставе Републике Србије;
2) мали грб Републике Србије, штампан у изворним бојама;
3) текст „Република Србија”;
4) текст „ЛЕГИТИМАЦИЈА ДЕТЕКТИВА”; 
5) фотографију детектива, димензија 22 mm х 28,5 mm;
6) кинеграм;
7) име и презиме имаоца легитимације;
8) евиденциони број легитимације; 
9) датум издавања;
10) назив органа који је издао легитимацију;
11) рок важења.
Образац легитимације на полеђини садржи:
1) текст ,,Ималац легитимације овлашћен је да прикупља и обрађује податке и употреби средства принуде у складу са Законом о детективској делатности”;
2) серијски број легитимације.
Образац легитимације (Образац) је црвене боје и одштампан је уз овај правилник и чини његов саставни део.
Употреба легитимације
Члан 4.
Детектив, приликом обављања послова мора код себе имати легитимацију. 
Детектив je дужан да лицу од кога прикупља податке, покаже детективску легитимацију.
Детектив је дужан да се приликом примене овлашћења представи, осим ако би то могло угрозити безбедност детектива. 
Приликом представљања детектив легитимацију држи у руци и показује је тако да грађанин може да прочита текст на легитимацији и види фотографију.
Детектив који престане да испуњава прописане услове за обављање детективских послова или детектив коме је изречена мера забране вршења детективских послова, не може користити легитимацију.
Замена легитимације
Члан 5.
Замена легитимације врши се у случају:
1) да је легитимација оштећена или дотрајала и да не може служити својој намени;
2) ако настану промене у личном имену;
3) да се лик детектива битно промени тако да не одговара фотографији у легитимацији.
Нестанак, губитак или крађа легитимације
Члан 6.
У случају нестанка, губитка или крађе легитимације, детектив је дужан писаном изјавом о томе известити послодавца, а послодавац надлежну полицијску управу, без одлагања. 
Нова легитимација издаће се након што се изгубљена, украдена или на други начин нестала легитимација огласи неважећом у „Службеном гласнику Републике Србије”.
Трошак оглашавања у „Службеном гласнику Републике Србије” сноси лице које је поднело захтев за издавање нове легитимације.
Члан 7.
Легитимација се издаје на период важења од 10 година. 
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
01 број 11940/15-3 
У Београду, 13. јануара 2015. године.
Министар,
др Небојша Стефановић, с.р.
Образац