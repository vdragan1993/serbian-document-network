Редакцијски пречишћен текст
 
На основу члана 249. став 5. Закона о безбедности саобраћаја на путевима („Службени гласник Републике Србије”, бр. 41/09 и 53/10), 
	
Министар за инфраструктуру и енергетику доноси
 
ПРАВИЛНИК 
	
о испитивању возила

	"Службени гласник РС", бр. 8 од 3. фебруара 
	2012, 13 од 8. фебруара 2013, 31 од 5. априла 2013, 114 од 23. децембра 
	2013, 40 од 11. априла 2014, 140 од 
	22. децембра 2014, 18 од 13. фебруара 2015, 82 од 28. септембра 2015, 
	88 од 28. октобра 2016, 108 од 29. децембра 2016.

	 

	Члан 1.
Овим правилником прописује се поступак и начин испитивања моторних и прикључних возила, издавање уверења и потврда и вођење евиденција о обављеним испитивањима моторних и прикључних возила
. 
	
*Службени гласник РС, број 40/2014
Члан 2.
Појмови и скраћенице које се користе у овом правилнику имају следеће значење:
1) испитивање јесте скуп активности ради провере усаглашености возила опреме и делова са одговарајућом документацијом произвођача, прописима и стандардима, а за које је потребно коришћење испитне опреме;
2) контролисање јесте вид испитивања за које није потребно коришћење испитне опреме;
3) алтернативно погонско гориво јесте гориво које се поред уобичајених горива (бензин и дизел) користи за погон моторних возила, као што су ТНГ/LPG („течни нафтни гас”/енгл. „Liquefied Petroleum Gas”), КПГ/CNG („компримовани природни гас”/енгл. „Compressed Natural Gas”) и друга;
4) акредитација јесте верификација да организација испуњава одговарајуће стандарде;
5) ISO/IEC 17020 – општи критеријуми за рад различитих врста тела која обављају контролисање;
6) ISO/IEC 17025 – општи захтеви за компетентност лабораторија за испитивање и лабораторија за еталонирање;
7) хомологација возила, опреме и делова возила јесте поступак провере типа, њихове саобразности са захтевима одговарајућих прописа УН о хомологацији возила, опреме и делова возила, односно одговарајућим прописима ЕУ, издавања одговарајућих прописаних докумената и праћење производње ради обезбеђивања саобразности са хомологованим типом;
8) преправка возила јесте промена конструктивних карактеристика возила којим се мења намена или врста возила или декларисане техничке карактеристике возила или декларисане карактеристике уређаја и склопова возила;
9) употребљавано возило јесте возило које је било регистровано и од чије је прве регистрације прошло најмање 6 месеци, односно за трактор за пољопривреду и шумарство од чије је прве регистрације прошло најмање шест месеци и који има најмање 50 радних сати или трактор који није регистрован, а има најмање 100 радних сати;
10) појединачно произведенo новo возило јесте моторно или прикључно возило које се састоји од каросерије, односно шасије која је ново произведена у смислу да као таква не постоји у производном програму неког од произвођача возила, односно која је направљена као потпуно нови производ који по врсти, марки и типу не постоји у производном програму неког од постојећих регистрованих произвођача моторних и прикључних возила, а коначни производ – ново возило – након испитивања може се сврстати у одређену врсту возила сходно пропису о подели моторних и прикључних возила, и као таквом може се доделити марка и тип произвођача који га је произвео;
11) склапање возила јесте производња возила склапањем возила од елемената каросерије – оквира који је већ претходно произвео регистровани произвођач возила (са утиснутом идентификационом ознаком возила) и елемената погонског агрегата (ако је у питању моторно возило) такође већ произведеног од стране неког регистрованог произвођача агрегата (са утиснутом ознаком мотора), са уградњом уређаја и опреме који припадају одабраној шасији или каросерији;
12) комплетирано возило обухвата серијски произведену и хомологовану шасију – некомплетирано возило коју финално не комплетира (надграђује) произвођач шасије;
13) преправљено возило јесте свако возило на коме су извршене промене конструктивних карактеристика возила којим се мења намена или врста возила или декларисане техничке карактеристике возила или декларисане карактеристике уређаја и склопова возила, као и остали видови преправки које се могу извршити, а чије испитивање, такође, подлеже овом правилнику.
Члан 3.

	Испитивање, односно контролисање моторних и прикључних возила (у даљем 
	тексту: испитивање возила), издавање уверења о испитивању возила, односно 
	контролисању возила које се увози као употребљавано (у даљем тексту: 
	уверење), издавање потврде о исправности уређаја и опреме за погон возила на 
	течни нафтни гас или компримовани природни гас (у даљем тексту: потврда) и 
	вођење евиденција о обављеним испитивањима и издатим уверењима и потврдама 
	организује и спроводи Агенција за безбедност саобраћаја (у даљем тексту: 
	Агенција) у складу са законом.
Агенција може овластити правно лице (у даљем тексту: овлашћено правно лице), које је материјално и стручно оспособљено да врши испитивање, мерење и издавање потврде у складу са законом, ако:
1) је регистровано за обављање послова техничког испитивања и анализа, истраживања и експерименталног развоја у техничко технолошким наукама;
2) се бави научном и стручном делатношћу у области испитивања возила;
3) испуњава захтеве стандарда ISO/IEC 17025 и/или ISO/IEC 17020, односно еквивалентног стандарда;
4) поседује одговарајући простор (објекат и полигон) и лабораторијске услове намењене за обављање послова у смислу овог правилника;
5) поседује уређаје за испитивање, а уређаји који представљају еталоне/мерила су еталонирани/оверени у складу са националним прописима и снабдевени доказом о метролошкој следивости;
6) да има у  радном односу најмање седам запослених стручњака из области возила и то: најмање два доктора техничких наука, три дипломирана машинска инжењера и два машинска техничара, који поседују искуство од најмање пет година у обављању послова испитивања у смислу овог правилника;
7) поседује одговарајућу стручну литературу о техничким подацима возила, опреме и уређаја;
8) поседује одговарајућу рачунарску опрему која омогућава интернет повезивање са сервером Агенције;
9) поседује одговарајући софтверски пакет који обезбеђује достављање података Агенцији.

	Контролисање возила може да врши радник, који има стечено најмање средње 
	образовање за образовне профиле из подручја рада машинство и обрада метала, 
	област машински техничар или машински техничар моторних возила, или из 
	подручја рада саобраћај, област техничар друмског саобраћаја или техничар за 
	безбедност саобраћаја, са радним искуством од најмање годину дана на 
	пословима испитивања возила, вршења техничког прегледа возила, надзора над 
	вршењем техничких прегледа возила или испитивања возила, одржавање возила 
	или образовном, научном и истраживачком раду у области безбедности 
	саобраћаја или возила.

	Испитивање возила може да врши радник, који има стечено најмање средње 
	образовање за образовне профиле из подручја рада машинство и обрада метала, 
	област машински техничар или машински техничар моторних возила, или из 
	подручја рада саобраћај, област техничар друмског саобраћаја или техничар за 
	безбедност саобраћаја, са радним искуством од најмање пет година на 
	пословима испитивања возила, или надзора над вршењем испитивања возила у 
	смислу овог правилника.
*Службени гласник РС, број 40/2014
Члан 4.
Одредбе овог правилника односе се на испитивање моторних и прикључних возила:
1) која се појединачно производе, а за које није издато уверење о усклађености са прописима о хомологацији; 
	
2) која се преправљају; 
3) која се увозе као употребљавана;
4) код којих се, на техничком прегледу или на други начин, утврди неслагање података који су уписани у саобраћајну дозволу са подацима из Базе података о возилима.
Пре стављања у промет, односно пуштања у саобраћај возила из става 1. тач. 1), 2) и 3) овог члана, мора се утврдити и да ли ова возила испуњавају услове у складу са прописима о техничким условима за возила,
	а за возила из става 1. тачка 3) овог члана, врши се и провера података о 
	техничким карактеристикама у одговарајућој бази техничких карактеристика.
*Службени гласник РС, број 40/2014
Члан 5.
Конструкцијске и техничке карактеристике возила, опреме и делова морају бити у складу са националним прописима и стандардима.
Ако за возила опрему и делове не постоје одговарајући национални прописи и стандарди, тада се примењују међународни прописи и стандарди, као и нормативи произвођача.
Ако за возила, опрему и делове не постоје прописи или стандарди, као ни нормативи произвођача, тада се примењују правила науке, односно правила техничке струке или смерница одобрених од стране Агенције на основу прихватљивих техничких решења.
Члан 6.
Брисан је (види члан 1. Правилника - 18/2015-96)
Члан 7.
Захтев за испитивање возила подноси власник возила или лице које он овласти.
Захтев из става 1. овог члана садржи:
1) име и презиме – назив власника возила;
2) пребивалиште – седиште (адреса); 
3) разлог испитивања;
4) извршилац преправке.
Уз захтев из става 1. овог члана подноси се документација о испитивању возила.
Изјава правног лица или предузетника који је извршио преправку возила уградњом уређаја и опреме за погон на течни нафтни гас мора да садржи најмање следеће податке:
1) датум уградње;
2) име и презиме лица која су уградњу извршила;
3) податке о возилу (марка и тип, VIN ознака – ознака шасије, ознака мотора, регистарска ознака, година производње);
4) усаглашености уређаја и опреме са начином припреме гориве смеше;
5) врста мотора према начину припреме гориве смеше;
6) уграђени уређаји и опрема за ТНГ;
7) подаци о уграђеним уређајима и опреми за погон возила на ТНГ (резервоар, мултивентил, водови високог притиска – флексибилни, водови ниског притиска, вентил за заустављање/пречистач ТНГ, испаривач/регулатор притиска гаса, гасно-непропусно кућиште, електронски уређај за управљање, водови високог притиска-бакарни и/или челични, водови система за грејање испаривача/регулатора притиска гаса, пречистач ТНГ).

	Изузетно, ако власник, односно корисник возила које се увози као 
	употребљавано поседује доказ о испитивању извршеном у иностранству (посебан 
	документ или је та чињеница уписана у саобраћајну дозволу), односно ако је 
	на возилу извршена преправка којом се преправљено возило враћа у стање у 
	којем је произведено, а власник, односно корисник не поседује сертификате за 
	наведене уређаје и склопове, назнаку и опис преправке са предложеним 
	решењем, одговарајућу техничку документацију (опис, скице, цртежи) у 
	зависности од врсте преправке, одобрену и оверену техничку документацију, 
	изјаву произвођача, надграђивача или извршиоца преправке о усаглашености 
	преправке са прилогом произвођача возила или уграђених елемената, испитивање 
	возила се може извршити.
Власник, односно корисник возила код кога је уградња уређајa и опреме за погон на ТНГ извршена у иностранству и немају доказ о извршеном испитивању, морају да обезбеде документацију прописану овим правилником.
Брисан је ранији став 7. (види члан 4. Правилника - 40/2014-5).
У случају да се ради о возилу које је произведено са уређајима за погон на ТНГ а та чињеница се не може утврдити из поднете документације о возилу, власник, односно корисник возила мора доставити одговарајућу потврду произвођача или други доказ из кога се могу обезбедити неопходни подаци.
Садржај документације из члана 6. став 3. и садржај документације из става 3. овог члана дат је у Прилогу 1 – Испитивање возила, утврђивање године производње и садржај документације, који је одштампан уз овај правилник и чини његов саставни део.
*Службени гласник РС, број 40/2014
Члан 8.
Испитивање возила се састоји од: идентификације возила, прегледа возила, и његове опреме и делова, утврђивања техничких карактеристика возила за која је неопходно извршити мерења, прегледа документације, прорачуна техничких параметара, обраде предмета и израда извештаја о испитивању возила.
Контролисање возила састоји се од: идентификације возила, прегледа возила, и његове опреме и делова, провера техничких карактеристика возила за која није неопходно извршити мерења, прегледа документације, прорачуна техничких параметара, обраде предмета и израде извештаја о испитивању возила.
Члан 9.
Идентификациона ознака возила, одређена од стране произвођача, односно у складу са Законом о безбедности саобраћаја на путевима (у даљем тексту: Закон), једнозначно одређује свако појединачно возило.
Каросерија, односно шасија са идентификационом ознаком возила, не може се сматрати резервним делом, односно њена замена не представља замену дела возила у склопу поправке или преправке возила.
Испитивање појединачно произведеног возила не може се обавити пре него што се одреди и утисне идентификациона ознака возила у складу са Законом.
Члан 10.
Мерна опрема и уређаји који се користе приликом испитивања возила морају бити еталонирани или оверени у складу са прописима.
Испитивање возила се мора обављати у објекту и/или на полигону који испуњава услове прописане овим правилником.
Изузетно, уз одобрење Агенције испитивање возила може се обавити у другом објекту и/или на полигону. 
	
Члан 11.
Начин и поступак вршења испитивања уградње уређаја и опреме за погон возила на течни нафтни гас (ТНГ) дати су у Прилогу 2 – Испитивање возила са уграђеним уређајима и опремом за погон на течни нафтни гас, који је одштампан уз овај правилник и чини његов саставни део.
Начин и поступак вршења испитивања уградње уређаја и 
опреме за погон возила на компримовани природни гас (КПГ) дати су у Прилогу 3 – 
Испитивање возила са уграђеним уређајима и опремом за погон на компримовани 
природни гас, који је одштампан уз овај правилник и чини његов саставни део.
*Службени гласник РС, број 140/2014
Члан 12.
О извршеном испитивању возила Агенција, односно овлашћено правно лице саставља извештај о испитивању, који може бити позитиван или негативан.
На основу позитивног извештаја о испитивању у коме је потврђена техничка исправност возила од стране привредног друштва овлашћеног за вршење техничког прегледа возила, Агенција издаје подносиоцу захтева два примерка уверења, у складу са законом. Уверење важи до промене конструктивних карактеристика возила. 
	
Изузетно, за возило које се увози као употребљавано, издаће се уверење на основу позитивног извештаја о испитивању, у коме се не потврђује техничка исправност возила.
На основу позитивног извештаја о испитивању са уграђеним уређајима и опремом за погон возила на гас, поред уверења из става 2. овог члана које издаје Агенција, овлашћено правно лице издаће подносиоцу захтева потврду.
Потврда важи пет година или до промене конструктивних карактеристика возила. Потврда се издаје са краћим роком важења у случајевима када се приликом испитивања утврди потреба за ранијим контролисањем. 
	
По истеку важности потврде уређаји за погон возила на гас који су уграђени у моторна возила морају се подвргавати периодичном контролисању код овлашћеног правног лица.
Извештај о испитивању возила, у зависности од врсте испитивања, садржи следеће податке:
1) број налога и/или захтева;
2) основне податке о подносиоцу захтева;
3) основне податке о возилу пре испитивања;
4) разлог, елементи и резултати испитивања (опис, скица и прорачун);
5) место и датум испитивања;
6) основни подаци о возилу и врста возила након резултата испитивања;
7) закључци о резултатима испитивања о испуњавању или неиспуњавању услова за добијање уверења или потврде.
Уверење, односно потврда, садржи најмање следеће податке:
1) пропис на основу ког се издаје уверење, односно потврда; 
2) пословно име издаваоца уверења, односно потврдe;
3) број уверења, односно потврде из регистра;
4) датум издавања уверења, односно потврде;
5) податке о власнику возила (име и презиме – назив власника возила, пребивалиште – седиште (адреса));
6) податке о возилу;
7) циљ испитивања;
8) потпис одговорног лица у правном лицу.

	Изузетно уверење о контролисању возила која се увозе као употребљавана не 
	садржи податке из става 8. тач. 5) и 7) овог члана.
Потврда се штампа на нумерисаном обрасцу са одговарајућом заштитом који издаје Агенција.
На основу негативног извештаја о испитивању возила Агенција доноси решење о одбијању захтева за издавање уверења o испитивању возила.
*Службени гласник РС, број 40/2014
Члан 13.
Ако дође до промене власника возила, нови власник возила може поднети Агенцији захтев за издавање уверења или потврде на сопствено име уз подношење саобраћајне дозволе или документације о власништву.
Члан 14.
Трошкове прегледа документације, испитивања и издавања одговарајућег уверења, потврде или дупликата сноси подносилац захтева. 
	
Члан 15.
Агенција води евиденцију о обављеним испитивањима у електронском и/или писменом облику.
Евиденцију из става 1. овог члана чини:
1) Регистар одобрења;
2) Регистар испитивања;
3) Регистар издатих уверења;
4) Регистар издатих потврда;
5) Досије испитиваног возила.
Регистар одобрења садржи: 
1) број уписа у регистар;
2) податке о власнику возила и подносиоцу захтева; 
3) податке о врсти, облику каросерије, марки и типу возила; 
4) број каросерије, односно шасије (идентификациона ознака возила);
5) податке о планираној преправци; 
6) датум подношења захтева; 
7) датум издавања одобрења.
Регистар испитивања возила садржи:
1) број уписа у регистар; 
2) број уписа у регистар одобрења уколико се ради о преправци; 
3) податке о власнику возила и подносиоцу захтева; 
4) податке о циљу (врсти) испитивања;
5) податке о врсти, облику каросерије, марки и типу возила након испитивања;
6) резултати и налаз испитивања;
7) пратећу фотодокументацију возила и карактеристичних детаља у зависности од врсте испитивања;
8) врста извештаја о испитивању (позитиван или негативан).
Регистар издатих уверења садржи:
1) број уписа у регистар;
2) број уписа у регистар испитивања;
3) број уверења и датум издавање;
4) садржај Уверења о испитивању.
Регистар издатих потврда о испитивању садржи:
1) број уписа у регистар;
2) број уписа у регистар испитивања;
3) број потврде и датум издавање;
4) садржај потврде.
Досије испитиваног возила садржи: 
1) одобрење (у случају преправке); 
2) захтев за испитивање возила; 
3) одобрена и оверена техничка документација; 
4) извештај о испитивању возила.
Досије се може архивирати у писменој форми, или у електронском облику, са свим заштитним мерама од губитака. 
	
Регистри се чувају трајно, а досије испитиваног возила најмање 10 година.
Члан 16. 
Агенција ће повући овлашћење овлашћеном правном лицу ако се испитивање возила врши на непрописан и несавестан начин.
Правном лицу у случају из става 1. овог члана најмање три године не може се издати ново овлашћење. 
	
Члан 17.
Решења о овлашћењу за испитивање возила, издата од стране Министарства унутрашњих послова, важе до истека једне године од дана ступања на снагу овог правилника.
Члан 17а
Испитивање моторних и прикључних возила која се увозе као 
	употребљивана, вршиће се на начин прописан овим правилником од 15. априла 
	2014. године.
*Службени гласник РС, број 13/2013

	**Службени гласник 
	РС, број 31/2013

	***Службени 
	гласник РС, број 40/2014
Члан 17б
Испитивање моторних и прикључних возила које се појединачно 
	производе, а за које није издато уверење о усклађености са прописима о 
	хомологацији вршиће се на начин прописан овим правилником од 1. јануара 
	2015. године.
*Службени гласник РС, број 13/2013
**Службени гласник РС, број 114/2013
Члан 17в
Брисан је (види члан 2. Правилника - 18/2015-96)
Члан 18.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се по истеку једне године од дана ступања на снагу овог правилника.
 
Број 110-00-00064/2011-03
У Београду, 24. јануара 2012. године
Министар,

	Милутин Мркоњић, с.р.
 
Прилози
 
НАПОМЕНА ИЗДАВАЧА: 
Правилником о изменама и допунама Правилника о 
	испитивању возила ("Службени гласник РС", број 40/2014) Прилог 1. - 
	Испитивање возила, утврђивање године производње и садржај документације, 
	замењен је новим Прилогом 1. (види члан 7. Правилника - 40/2014-5).
Правилником о изменама и допунама Правилника о испитивању возила 
("Службени гласник РС", број 140/2014), додат је нови Прилог 3 - Испитивање 
возила са уграђеним уређајима и опремом за погон на компримовани природни гас 
(види члан 2. Правилника - 140/2014-38). 
Правилником о изменама 
и допуни Правилника о испитивању возила ("Службени гласник РС", број 18/2018) 
Прилог 3 је допуњен (види члан 3. Правилника - 18/2015-96).
Правилником о допуни Правилника о испитивању возила ("Службени гласник 
	РС", број 82/2015), у Прилогу 1. Испитивање возила, утврђивање године 
	производње и садржај документације, додат је пододељак 1.3.14
	Испитивање накнадно пресвучених стакала возила унутрашњом 
	пластичном пресвлаком (види члан 1. Правилника - 82/2015-21).
Правилником о изменама Правилника о 
	испитивању возила ("Службени гласник РС", број 88/2016) измењен је Прилог 1. (види члан 
	1. Правилника - 88/2016-55).
Правилником о допуни Правилника о 
	испитивању возила ("Службени гласник РС", број 108/2016) допуњен је Прилог 1. (види члан 
	1. Правилника - 108/2016-48).
 
Прилог 1. - Испитивање возила, 
утврђивање године производње и садржај документације
Прилог 2. - 
Испитивање возила са уграђеним уређајима и опремом за погон на течни нафтни гас
Прилог 3. - 
Испитивање возила са уграђеним 
уређајима и опремом за погон на компримовани природни гас