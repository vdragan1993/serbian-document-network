На основу члана 59. став 8. Закона о енергетици („Службени гласник РС”, бр. 57/11, 80/11 – исправка, 93/12 и 124/12) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
 
УРЕДБУ
о начину обрачуна и начину расподелe прикупљених средстава по основу накнаде за подстицај повлашћених произвођача електричне енергије

	"Службени гласник РС", број 8 од 25. јануара 2013.
 
I. ПРЕДМЕТ
Члан 1. 
Овом уредбом прописује се начин обрачуна, начин наплате, односно плаћања и прикупљања средстава по основу накнаде, као и начин расподеле прикупљених средстава по основу накнаде за подстицај повлашћених произвођача електричне енергије.
Члан 2.
Укупни износ накнаде за подстицај, коју плаћа крајњи потрошач, обрачунава се тако што се висина накнаде, која се сваке године утврђује посебним актом Владе, множи са количином измерене потрошње активне електричне енергије потрошача у обрачунском периоду изражене у kWh.
Члан 3.
Поједини изрази који се употребљавају у овој уредби имају значења утврђена Законом о енергетици и Уредбом о условима и поступку стицања статуса повлашћеног произвођача електричне енергије.
II. НАЧИН ОБРАЧУНА ВИСИНЕ ГОДИШЊЕ НАКНАДЕ
Члан 4.
Висина накнаде за подстицај производње повлашћених произвођача електричне енергије се одређује као количник коригованог укупног потребног годишњег прихода од накнаде и укупне годишње нето потрошње електричне енергије у Републици Србији исказане у енергетском билансу.
Кориговани укупни потребан приход од накнаде у години g, Pk,g, се одређује као:


где су:
Tepc,g – очекивани трошкови јавног снабдевача за исплату откупљене електричне енергије од повлашћених произвођача по подстицајним ценама у години g;
Tbo,g – очекивани трошкови јавног снабдевача за преузимање балансне одговорности повлашћених произвођача у години g;
Perc,g – очекивани приход јавног снабдевача од продаје откупљене електричне енергије од повлашћених произвођача потрошачима по регулисаним ценама не укључујући део регулисане цене за покривање трошкова преноса и дистрибуције електричне енергије у години g; 
	
Sg-1 – корекциони годишњи салдо за годину g који се преноси из године g-1;
kr – коефицијент резерве.
Члан 5.
Очекивани трошкови јавног снабдевача за исплату откупљене електричне енергије од повлашћених произвођача по подстицајним ценама из члана 4. став 2. ове уредбе се одређују као сума производа прогнозираних производњи електричне енергије и одговарајућих подстицајних цена у свакој категорији повлашћених произвођача. 
	
Очекивани трошкови јавног снабдевача за преузимање балансне одговорности повлашћених произвођача из члана 4. став 2. ове уредбе се одређују као производ прогнозиране укупне годишње производње повлашћених произвођача и јединичних годишњих трошкова балансирања балансне групе јавног снабдевача. 
	
Јединични годишњи трошкови балансирања балансне групе јавног снабдевача се одређују као количник укупних годишњих трошкова балансирања које је јавни снабдевач имао према оператору преносног система у претходних 12 месеци и укупне годишње суме електричне енергије коју је јавни снабдевач продао крајњим потрошачима у истом периоду.
У случају да јавни снабдевач пренесе своју балансну одговорност на другог балансно одговорног учесника на тржишту електричне енергије, јединични годишњи трошкови из става 3. овог члана се одређују као количник укупних годишњих трошкова балансирања које је јавни снабдевач имао у претходних 12 месеци према балансно одговорном учеснику на тржишту са којим је закључио уговор и укупне годишње суме електричне енергије коју је јавни снабдевач продао крајњим потрошачима у истом периоду.
Очекивани приход јавног снабдевача од продаје откупљене електричне енергије из члана 4. став 2. ове уредбе се одређује као производ просечне регулисане цене електричне енергије јавног снабдевача која не укључује део регулисане цене за покривање трошкова преноса и дистрибуције електричне енергије и прогнозиране укупне годишње производње повлашћених произвођача. 
	
Корекциони годишњи салдо из члана 4. став 2. ове уредбе се одређује на начин дефинисан чланом 6. ове уредбе.
Коефицијент резерве из члана 4. став 2. ове уредбе, чија се вредност утврђује на 1.01, обезбеђује резервна финансијска средства која могу бити неопходна јавном снабдевачу за редовно извршавање обавеза према повлашћеним произвођачима у условима неравномерне производње повлашћених произвођача током године, промене курса динара према евру, кашњења у плаћању од стране дела потрошача или кашњења у преношењу прикупљених финансијских средстава од накнаде јавном снабдевачу од стране оператора система и других надлежних снабдевача.
Члан 6.
До краја новембра сваке године јавни снабдевач доставља Министарству податке о:
1) укупној електричној енергији продатој потрошачима на јавном снабдевању у претходних 12 месеци;
2) укупним новчаним средствима фактурисаним потрошачима на јавном снабдевању за продату електричну енергију у претходних 12 месеци, без дела који се односи на трошкове преноса и дистрибуције;
3) укупној електричној енергији откупљеној од сваке категорије повлашћених произвођача у претходних 12 месеци;
4) укупним новчаним износима фактурисаним од сваке категорије повлашћених произвођача за продату електричну енергију у претходних 12 месеци;
5) укупним новчаним средствима које је оператор преносног система, односно други балансно одговорни учесник на тржишту са којим је јавни снабдевач склопио уговор о преносу балансне одговорности, фактурисао јавном снабдевачу за балансирање балансне групе јавног снабдевача у претходних 12 месеци.
Корекциони годишњи салдо из члана 4. став 2. ове уредбе се одређује као разлика укупног оствареног прихода и укупних остварених трошкова јавног снабдевача по основу повлашћених произвођача електричне енергије у протеклих 12 месеци.
Укупни остварени приход јавног снабдевача по основу повлашћених произвођача у претходних 12 месеци се одређује као сума остварених прихода по основу регулисане цене и прихода по основу накнаде. 
	
Остварени приход по основу регулисане цене се одређује као производ укупне електричне енергије откупљене од повлашћених произвођача из става 1. тачка 3) овог члана и количника укупних новчаних средстава фактурисаних потрошачима из става 1. тачка 2) 
	овог члана и укупне електричне енергије продате потрошачима из става 1. тачка 1) овог члана.
Остварени приход по основу накнаде се одређује као производ важеће висине накнаде и укупне електричне енергије продате потрошачима из става 1. тачка 1) овог члана.
Укупни остварени трошкови јавног снабдевача по основу повлашћених произвођача у претходних 12 месеци се одређују као сума трошкова по основу подстицајних цена за откупљену електричну енергију из става 1. тачка 4) овог члана и трошкова по основу преузимања балансне одговорности повлашћених произвођача.
Укупни остварени трошкови јавног снабдевача по основу преузимања балансне одговорности повлашћених произвођача одређују се као производ укупне електричне енергије откупљене од повлашћених произвођача из става 1. тачка 3) овог члана и количника укупних новчаних средстава за потребе балансирања из става 1. тачка 5) овог члана и укупне електричне енергије продате потрошачима из става 1. тачка 1) овог члана.
Члан 7.
Министарство врши прогнозу очекиване производње електричне енергије у свакој категорији повлашћених произвођача на основу података из члана 6. став 1. тачка 3) ове уредбе и расположивих информација о новим енергетским објектима за које се може очекивати прикључење на преносни или дистрибутивни систем у наредној години. 
	
При обрачуну вредности очекиваног годишњег прихода јавног снабдевача од продаје откупљене електричне енергије потрошачима по регулисаним ценама Министарство узима у обзир и очекивано повећање регулисаних цена јавног снабдевача уколико је то планирано од стране Агенције за енергетику Републике Србије. 
	
При обрачуну очекиваних трошкова јавног снабдевача за исплату откупљене електричне енергије од повлашћених произвођача по подстицајним ценама Министарство узима у обзир и очекивану редовну годишњу корекцију подстицајних откупних цена због инфлације у евро зони и користи просечну вредност средњег курса Нaродне банке Србије за евро током претходних 12 месеци. 
	
III. НАЧИН ПРИКУПЉАЊА И РАСПОДЕЛЕ СРЕДСТАВА ОД НАКНАДЕ
Члан 8.
Наплату накнаде за подстицај повлашћених произвођача од крајњих потрошача обавља:
1) оператор преносног, односно дистрибутивног система за потрошаче који немају уговор о потпуном снабдевању;
2) одабрани снабдевач за потрошаче који имају уговор о потпуном снабдевању а нису на јавном снабдевању;
3) јавни снабдевач, за потрошаче на јавном снабдевању.
Оператор преносног, односно дистрибутивног система у случајевима из става 1. тачка 1) овог члана, односно одабрани снабдевач у случајевима из става 1. тачка 2) овог члана, су дужни да пренесу јавном снабдевачу прикљупљена средства од накнаде за подстицај најкасније до 15. у месецу за претходни месец.
Оператор преносног, односно дистрибутивног система, снабдевач, односно јавни снабдевач је обавезан да у рачуну који доставља крајњем купцу за приступ систему, односно испоручену електричну енергију, као посебну ставку назначи износ укупне накнаде за подстицај.
Члан 9.
Прикупљена средства од накнаде за подстицај јавни снабдевач користи за плаћање електричне енергије откупљене од повлашћених произвођача по подстицајним ценама и то као додатак средствима прикупљеним од потрошача по основу продаје исте количине електричне енергије по регулисаним ценама. 
	
Прикупљена средства од накнаде за подстицај користе се и за финансирање трошкова које има јавни снабдевач због преузимања балансне одговорности повлашћених произвођача електричне енергије, односно за плаћање пропорционалног дела трошкова балансирања балансне групе јавног снабдевача оператору система, односно другом балансно одговорном учеснику на тржишту са којим је јавни снабдевач склопио уговор о преузимању балансне одговорности.
Члан 10.
Ако процени да прикупљена средства нису довољна за покривање трошкова наведених у члану 8. ове уредбе, јавни снабдевач може поднети Министарству иницијативу за промену висине накнаде за подстицај повлашћених произвођача.
Уз иницијативу из става 1. овог члана јавни снабдевач доставља и детаљан извештај о прикупљеним и утрошеним средствима по основу накнаде до тренутка подношења захтева, са пројекцијом до краја текуће године. 
	
Министарство преиспитује оправданост иницијативе из става 1. овог члана и уколико закључи да је иста оправдана, подноси предлог Влади за корекцију висине накнаде у року од 15 дана од дана подношења иницијативе.
Члан 11.
Ако се процени да су прикупљена средства већа од износа неопходних за покриће трошкова наведених у члану 9. ове уредбе, јавни снабдевач је обавезан да их утроши за ту намену у наредној години, а да за њихову висину смањи висину накнаде за подстицај повлашћених произвођача за наредну годину.
Члан 12.
Јавни снабдевач је дужан да најкасније до краја фебруара сваке године објави детаљан извештај о прикупљеним и утрошеним средствима за накнаду за подстицај производње повлашћених произвођача електричне енергије у претходној години, који нарочито треба да садржи назив повлашћеног произвођача, његову производњу, колико је од ког повлашћеног произвођача откупљено, а колико је плаћено накнаде по сваком повлашћеном произвођачу. 
	
Извештај из става 1. овог члана јавни снабдевач је дужан да објави у средствима јавног информисања, као и на својој Интернет страници.
IV. ПРЕЛАЗНЕ И ЗАВРШНЕ ОДРЕДБЕ
Члан 13.
Ако јавни снабдевач не буде одређен до дана ступања на снагу ове уредбе, обавезе јавног снабдевача у погледу прикупљања и расподеле средстава од накнаде вршиће Јавно предузеће „Електропривреда Србије” Београд до одређивања јавног снабдевача.
Члан 14.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-9376/2012-2
У Београду, 24. јануара 2013. године
Влада
Председник,
Ивица Дачић, 
	с.р.