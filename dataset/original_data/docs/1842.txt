Стручни 
			коментари 


На основу члана 30а став 4. Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка и 93/12),
Министар финансија и привреде доноси
 
ПРАВИЛНИК 
	
о ближој садржини, начину и поступку достављања електронских евиденција које банка доставља Пореској управи

"Службени гласник РС", број 
	107 од 9. новембра 2012.
 
Члан 1.
Овим правилником уређују се ближа садржина, начин и поступак достављања електронских евиденција које банка доставља Пореској управи у вези реализације налога за исплату зарада, односно накнада зарада, укључујући и уговорену накнаду за привремене и повремене послове, у целини или делимично, као и налога за плаћање пореза и доприноса за обавезно социјално осигурање на те исплате.
Члан 2.
Банка преко које је извршена реализација налога за исплату, по свим или по појединим основама из члана 1. овог правилника, електронским путем, у облику електронских порука, путем средстава за електронску комуникацију, доставља Пореској управи преко Удружења банака Србије електронске информације о извршеном платном промету по тим основама.
Удружење банака Србије доставља Пореској управи обједињене податке свих банака из става 1. овог члана, до истека наредног дана од дана када је извршена реализација налога.
Члан 3.
Електронске информације из члана 2. став 1. овог правилника садрже: 
1) пословно име банке која је реализовала налоге (шифру банке); 
2) датум реализације налога; 
3) пословно име, односно назив и ПИБ исплатиоца; 
4) износ зарада, односно накнада зарада, односно уговорених накнада за привремене и повремене послове, које су у току тог дана исплаћене по налогу сваког исплатиоца и шифру плаћања; 
	
5) износе пореза и доприноса за обавезно социјално осигурање који су у току тог дана плаћени на зараде, на накнаде зарада, као и на накнаде за привремене и повремене послове по налогу сваког исплатиоца и шифре плаћања; 
	
6) друге податке непосредно повезане са извршеним налозима за исплату зарада, накнада зарада и уговорених накнада за привремене и повремене послове (нпр. врста плаћања: готовински, односно безготовински). 
	
Члан 4.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-00178/2012-04
У Београду, 2. новембра 2012. године
Министар,

Млађан Динкић, с.р.