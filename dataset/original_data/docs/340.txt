Редакцијски пречишћен текст
 
 
ЗАКОН
о Регистру запослених, изабраних, именованих, постављених и ангажованих лица код корисника јавних средстава
"Службени гласник РС", бр. 68 од 4. 
				августа 2015, 79 од 14. септембра 2015 - исправка
 
Уводна одредба
Члан 1.
Овим законом се уређује вођење Регистра запослених, изабраних, именованих, постављених и ангажованих лица код корисника јавних средстава, његов садржај и начин вођења, као и заштита и доступност података.
Садржај и сврха Регистра
Члан 2.
Регистар запослених, изабраних, именованих, постављених и ангажованих лица код корисника јавних средстава (у даљем тексту: Регистар), представља скуп података о корисницима јавних средстава, података о запосленим, изабраним, именованим, постављеним и ангажованим лицима код корисника јавних средстава, као и података о примањима тих лица. 
Регистар се успоставља с циљем праћења броја запослених, изабраних, именованих, постављених и ангажованих лица код корисника јавних средстава и њихових личних примања. 
Корисници јавних средстава
Члан 3.
Корисници јавних средстава, у смислу овог закона, јесу:
1) директни и индиректни корисници буџетских средства Републике Србије, изузев професионалних припадника Војске Србије и Безбедносно-информативне агенције и њеног индиректног корисника;
2) Народна банка Србије;
3) директни и индиректни корисници буџетских средстава јединица локалне самоуправе и територијалне аутономије;
4) организације за обавезно социјално осигурање и корисници средстава тих организација; 
5) јавна предузећа које је основала Република Србија, односно јединица локалне самоуправе и територијалне аутономије;
6) правна лица основана од стране јавних предузећа које је основала Република Србија, односно јединица локалне самоуправе и територијалне аутономије;
7) правна лица над којима Република Србија, односно јединица локалне самоуправе и територијалне аутономије има директну или индиректну контролу над више од 50% капитала или више од 50% гласова у органу управљања;
8) агенције и организације на које се примењују прописи о јавним агенцијама или над чијим радом државни органи врше надзор.
Подаци које садржи Регистар
Члан 4.
Регистар садржи податке о:
1) корисницима јавних средстава и то:
(1) назив корисника јавних средстава;
(2) ЈБ КЈС (јединствени број корисника јавних средстава);
(3) трезор;
(4) матични број;
(5) ПИБ (порески идентификациони број); 
(6) шифра делатности;
(7) функционална класификација; 
(8) поштански број и место;
(9) град/општина – седиште;
(10) адреса;
(11) датум оснивања;
(12) датум измене података;
(13) датум брисања;
(14) група корисника јавних средстава;
(15) ознака директног корисника буџетских средстава;
(16) тип корисника јавних средстава;
(17) организациони тип корисника јавних средстава;
(18) активност корисника јавних средстава;
(19) врста контног плана;
(20) утврђен максимални број запослених (да/не);
(21) руководилац;
(22) овлашћено лице;
(23) е маил;
(24) телефон (и мобилни телефон).
2) запосленима на неодређено и одређено време, изабраним, именованим и постављеним лицима, као и лицима ангажованим по основу уговора о делу, уговора о привременим и повременим пословима, преко студентске и омладинске задруге, као и по другом основу, и то:
(1) ЈБ КЈС (јединствени број корисника јавних средстава);
(2) функционална класификација корисника јавних средстава;
(3) идентификациони број (ЈМБГ или број пасоша);
(4) име;
(5) презиме;
(6) држављанство;
(7) пол;
(8) национална припадност;
(9) језик на коме је стечено основно и средње образовање;
(10) место пребивалишта;
(11) град/општина пребивалишта;
(12) град/општина рада;
(13) стручна спрема;
(14) основ рада (радни однос, уговор, преко задруге, остало);
(15) тип службеника;
(16) шифра занимања;
(17) шифра радног места;
(18) платна група, односно, платни разред; 
(19) година последњег напредовања;
(20) група намештеника;
(21) радно време (проценат ангажовања);
(22) укупан радни стаж (укупан рад у радном односу);
(23) године стажа за јубиларну награду;
(24) бенефицирани радни стаж;
(25) проценат минулог рада;
(26) основни коефицијент;
(27) додатни коефицијент;
(28) укупни коефицијент;
(29) нето основица;
(30) бруто основица;
(31) проценат увећања плате/зараде;
(32) накнада за лица која нису радно ангажована;
(33) статус лица;
(34) врста уговора;
(35) број уговора;
(36) нето накнада;
(37) бруто накнада;
(38) тип задруге;
(39) број фактуре;
(40) датум почетка рада;
(41) датум завршетка рада.
3) износу исплаћеном по основу свих примања запослених, изабраних, именованих, постављених и ангажованих лица (у нето и бруто износу), и то:
(1) плате, додаци и накнаде плате за запослене (зараде);
(2) социјални доприноси на терет послодавца;
(3) социјална давања запосленима;
(4) накнаде трошкова за запослене;
(5) награде запосленима и остали посебни расходи;
(6) посланички и судски додатак;
(7) трошкови путовања;
(8) услуге по уговору.
Чување података
Члан 5.
Подаци садржани у Регистру чувају се трајно, у електронском облику.
Поступак достављања података у Регистар
Члан 6.
Корисници јавних средстава дужни су да oргану надлежном за вођење Регистра на прописаним обрасцима, у електронском облику, достављају податке из члана 4. овог закона до десетог у месецу за претходни месец.
Изузетно од става 1. овог члана, корисници јавних средстава који први пут достављају податке из члана 4. овог закона, податке за претходни месец достављају у року од десет дана од дана додељивања приступног налога електронској бази података Регистра. 
Садржина, изглед и начин попуњавања образаца, начин достављања и друга питања у вези са достављањем података и вођењем Регистра прописују се актом Владе, на основу заједничког предлога министарства надлежног за послове државне управе и министарства надлежног за послове финансија. 
Шифарник радних места из члана 4. тачка 2) подтачка (17)* овог закона, на основу којих се уносе подаци у Регистар, утврђује се актом Владе, на предлог министарства надлежног за послове државне управе.
*Службени гласник РС, број 79/2015
 
Члан 7.
Ради провере веродостојности достављених података државни орган задужен за вођење Регистра ће успоставити електронску комуникацију и размену података са другим одговарајућим регистрима, а посебно са Централним регистром обавезног социјалног осигурања и Пореском управом.
Начин размене података из става 1. овог члана прописује се актом Владе из члана 6. став 3. овог закона.
Прикупљање и објављивање података
Члан 8.
На прикупљање и обраду личних података који су садржани у Регистру примењују се прописи којима се уређује заштита података о личности и ти подаци не могу се ставити на увид, нити на било који други начин учинити доступним неовлашћеним лицима.
Податак из члана 4. став 1. тачка 2) подтачка (8) уписује се у Регистар уз писмену сагласност запослених, изабраних, именованих, постављених и ангажованих лица, без обавезе изјашњавања.
Члан 9.
Збирни подаци из Регистра (укупан број запослених и по другом основу ангажованих лица у сваком појединачном кориснику јавних средстава, укупно исплаћене плате, накнаде и додаци за одређени период, по корисницима јавних средстава, односно групи корисника јавних средстава) објављују се на интернет страни корисника података из члана 10. овог закона, осим података који се односе на Министарство унутрашњих послова, Министарство одбране, дипломатско-конзуларна представништва Републике Србије у иностранству и Управу за извршење кривичних санкција, као орган управе у саставу Министарства правде.
Доступност података
Члан 10.
Министарство надлежно за послове финансија и министарство надлежно за послове државне управе корисници су података из Регистра (у даљем тексту: корисници података).
Министарство надлежно за послове финансија је корисник свих података садржаних у Регистру ради обављања послова који се односе на финансијске ефекте система утврђивања и обрачуна плата и зарада који се финансирају из буџета Републике Србије, аутономне покрајине и јединица локалне самоуправе и фондова организација обавезног социјалног осигурања и других послова у оквиру законом утврђеног делокруга и контролише тачност тих података.
Министарство надлежно за послове државне управе је корисник свих података садржаних у Регистру ради обављања послова који се односе на систем радних односа и плата и других послова у оквиру законом утврђеног делокруга и контролише тачност тих података.
Подаци из Регистра доступни су и:
1) запосленом код корисника јавних средстава који је добио приступни налог електронској бази података Регистра и одговорном лицу корисника јавних средстава – подаци који се односе на запослена и ангажована лица тог корисника;
2) запосленом у локалној самоуправи који је добио приступни налог електронској бази података Регистра – подаци свих корисника јавних средстава који припадају локалној самоуправи, који су у обавези да достављају податке у Регистар;
3) запосленом код корисника података, који раде на пословима Регистра, који су добили приступни налог електронској бази података Регистра – подаци свих корисника јавних средстава који су у обавези да достављају податке у Регистар;
4) министру надлежном за послове финансија и министру надлежном за послове државне управе – подаци свих корисника јавних средстава који су у обавези да достављају податке у Регистар;
5) свим трећим лицима – збирни подаци из Регистра који се објављују на интернет страници корисника података, осим података који се односе на Министарство унутрашњих послова, Министарство одбране и дипломатско-конзуларна представништва Републике Србије у иностранству.
Орган који води Регистар
Члан 11.
Регистар води министарство надлежно за послове државне управе у електронском облику.
Надзор
Члан 12.
Надзор над применом овог закона врши министарство надлежно за послове државне управе.
Инспекцијски надзор над спровођењем овог закона у делу који се односи на достављање података врши министарство надлежно за послове финансија, преко буџетске инспекције, министарство надлежно за послове државне управе – преко управне инспекције, односно министарство надлежно за послове рада – преко инспекције рада, у оквиру свог законом утврђеног делокруга.
Последице непоступања
Члан 13.
У случају да корисник јавних средстава којем се средства обезбеђују у буџету Републике Србије или у буџету јединица локалне самоуправе и територијалне аутономије, не изврши обавезу достављања података из члана 4. овог закона у прописаном року или не доставе тачне податке, по добијеном писаном обавештењу од стране корисника података, министар финансија ће решењем:
1) привремено обуставити исплату апропријација за корисника буџетских средстава, док не изврши обавезу по одредбама овог закона;
2) привремено обуставити пренос трансферних средстава из буџета Републике Србије, односно припадајућег дела пореза на зараде и пореза на добит правних лица јединици локалне самоуправе и територијалне аутономије, док не изврши обавезе по одредбама овог закона.
У случају да јавно предузеће чији је оснивач Република Србија, као и зависно друштво капитала чији је оснивач то јавно предузеће, не изврши обавезу достављања података из члана 4. овог закона у прописаном року или не доставе тачне податке, министарство надлежно за послове финансија и министарство надлежно за послове рада неће извршити оверу образаца за контролу обрачуна и исплате зарада у јавним предузећима.
У случају да јавно предузеће чији је оснивач аутономна покрајина, односно јединица локалне самоуправе, као и зависно друштво капитала чији је оснивач то јавно предузеће, не изврши обавезу достављања података из члана 4. овог закона у прописаном року или не доставе тачне податке, по добијеном писаном обавештењу од стране корисника података, министар финансија издаће налог да се привремено обустави пренос припадајућег дела пореза на зараде и пореза на добит предузећа аутономној покрајини, припадајућег дела пореза на зараде граду Београду, односно пренос трансферних средстава из буџета Републике Србије јединици локалне самоуправе.
Члан 14.
За тачност унетих података у Регистар одговара одговорно лице корисника јавних средстава.
Казнене одредбе
Члан 15.
Новчаном казном у износу од 50.000 до 2.000.000 динара казниће се за прекршај корисник јавних средстава, правно лице, уколико не достави податке из члана 4. овог закона у року прописаном овим законом или не достави тачне податке.
Новчаном казном у износу од 5.000 до 150.000 динара казниће се за прекршај одговорно лице корисника јавних средстава, уколико корисник јавних средстава не достави податке из члана 4. овог закона у року прописаном овим законом или не достави тачне податке.
Одговорно лице из става 2. овог члана је министар за министарство, надлежни покрајински секретар за покрајински секретаријат, градоначелник за град, председник општине за општину, директор за јавно предузеће, односно руководилац правног лица – корисника јавних средстава.
Прелазне и завршне одредбе
Члан 16.
Акте из члана 6. ст. 3. и 4. овог закона Влада ће донети у року од 90 дана од дана ступања на снагу овог закона.
Корисници јавних средстава ће податке потребне за вођење Регистра, до преузимања вођења Регистра од стране министарства надлежног за послове државне управе, достављати Министарству финансија – Управи за трезор, на обрасцима и на начин утврђен прописима који су важили до ступања на снагу овог закона, а након тога у складу са актима из члана 6. ст. 3. и 4. овог закона.
Члан 17.
Министарство надлежно за послове државне управе преузима послове вођења Регистра у складу са одредбама овог закона по истеку 12 месеци од дана ступања на снагу овог закона. 
Министарство надлежно за послове државне управе у истом року преузима од Министарства финансија – Управе за трезор пoстojeћу aпликaциjу зa Рeгистaр, сa извoрним кoдoм, бaзу пoдaтaкa Рeгистрa и архиву бaзe пoдaтaкa Рeгистрa, што ће се утврдити посебним техничким споразумом између министарства надлежног за послове државне управе и министарства надлежног за послове финансија.
Податке из члана 4. тачка 2) подтач. (8) и (9) корисници јавних средстава ће достављати у Регистар у року од 30 дана од дана преузимања послова вођења Регистра из става 1. овог члана.
Члан 18.
Даном ступања на снагу овог закона престају да важе одредбе члана 2. став 1. тачка 57а), члана 93. став 1. тачка 13) и члана 93а Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13 и 142/14).
Члан 19.
Овај закон ступа на снагу осмог дана од дана објављивања у „Службеном гласнику Републике Србије”.