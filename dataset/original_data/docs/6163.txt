На основу члана 4. став 2. Закона о обављању саветодавних и стручних послова у области пољопривреде („Службени гласник РС”, број 30/10), 
Министар пољопривреде и заштите животне средине доноси
ПРАВИЛНИК
о начину обављања саветодавних послова у пољопривреди
"Службени 
				гласник РС", број 65 од 27. јуна 2014.
I. УВОДНЕ ОДРЕДБЕ
Предмет уређења
Члан 1.
Овим правилником прописује се начин обављања саветодавних послова у пољопривреди.
Саветодавни послови у пољопривреди
Члан 2.
Саветодавни послови у пољопривреди, у смислу одредаба овог правилника, су послови којима се пољопривредним произвођачима пружају савети и информације од значаја за живот и рад на селу, у складу са законом којим се уређују саветодавни и стручни послови у области пољопривреде (у даљем тексту: закон) и овим правилником.
Саветодавни послови у пољопривреди из става 1. овог члана обављају се кроз следеће активности:
1) пружање стручних савета, препорука и саветодавне помоћи применом индивидуалних метода рада;
2) пружање стручних савета, препорука и саветодавне помоћи применом групних метода рада;
3) пружање стручних савета, препорука и саветодавне помоћи применом медија;
4) праћење, прикупљање и дисеминација података; 
5) остале активности.
Значење израза
Члан 3.
Поједини изрази употребљени у овом правилнику имају следеће значење:
1) група пољопривредних произвођача представља групу од најмање три пољопривредна произвођача;
2) групне методе рада су метод саветодавног рада који обухвата активности усмерене на што већи број пољопривредних произвођача, који су непосредни корисници пружених савета, препорука и саветодавне помоћи од стране пољопривредних саветодаваца;
3) индивидуалне методе рада су интензиван метод саветодавног рада, који се остварује непосредним контактом (сарадњом) пољопривредног саветодавца и пољопривредног произвођача; 
4) картон за пољопривредно газдинство садржи податке о пољопривредном газдинству на којем се обављају саветодавни послови, и то посета пољопривредном газдинству, у складу са овим правилником, дат у Прилогу 2 – Картон за породично пољопривредно газдинство, земљорадничку задругу и удружење и/или асоцијацију, који је одштампан уз овај правилник и чини његов саставни део (у даљем тексту: Прилог 2);
5) картон за земљорадничку задругу садржи податке о пољопривредној задрузи у којој се обављају саветодавни послови у складу са овим правилником, дат у Прилогу 2 овог правилника;
6) картон за удружење и/или асоцијацију садржи податке о удружењу или асоцијацији у којој се обављају саветодавни послови у складу са овим правилником, дат у Прилогу 2 овог правилника;
7) Лична евиденција саветодавца (у даљем тексту: ЛЕС) садржи информације о обављању саветодавних послова од стране пољопривредног саветодавца;
8) огледно газдинство је пољопривредно газдинство изабрано од стране пољопривредног саветодавца са подручја на коме обавља саветодавне послове, које служи као показно газдинство, добре пољопривредне праксе, економске успешности вођења пољопривредног газдинства (приказ успешне књиговодствене евиденције и фарм-менаџмента), примене нових и савремених технологија производње, и/или ефеката коришћења саветодавног рада. Огледно газдинство може да буде и пољопривредно газдинство које пољопривредни саветодавац прати и као одабрано пољопривредно газдинство, односно може да буде пољопривредно газдинство које се бави органском производњом односно производњом производа са ознаком географског порекла;
9) одабрано пољопривредно газдинство је пољопривредно газдинство на којем се примењују мере унапређења пољопривредне производње и прате економски показатељи битни за оцену профитабилности пољопривредне производње, а које је регистровано у Регистру пољопривредних газдинстава у складу са законом којим се уређује пољопривреда и рурални развој и које испуњава одговарајуће критеријуме, у зависности од претежне производње, дате у Прилогу 1 – Критеријуми за одабир пољопривредног газдинства и за одабир земљорадничке задруге, који је одштампан уз овај правилник и чини његов саставни део (у даљем тексту: Прилог 1); 
10) одабрано FADN пољопривредно газдинство је пољопривредно газдинство у FADN систему које остварује приход од пољопривредних и осталих активности које доносе економску корист, а директно се односе на пољопривредно газдинство, добровољно учествује у FADN систему и даје податке који се прикупљају FADN истраживањем;
11) одабрана земљорадничка задруга је задруга која представља пример добре праксе у задругарству и може да буде иницијатор веће заинтересованости пољопривредних газдинстава за повезивање у земљорадничке задруге, а која је регистрована код Агенције за привредне регистре у складу са законом којим се уређује поступак регистрације у Агенцији за привредне регистре и која испуњава одговарајуће критеријуме дате у Прилогу 1 овог правилника; 
12) овлашћена организација је организација која је овлашћена за обављање послова обуке и усавршавања пољопривредних саветодаваца и пољопривредних произвођача у складу са законом;
13) пољопривредне саветодавне и стручне службе (у даљем тексту: ПССС) су привредна друштва која обављају саветодавне и стручне послове, а чији је оснивач Република Србија, регистрована у Регистар привредних субјеката за обављање осталих услуга у пољопривреди, техничка испитивања и анализе или консалтинг и менаџмент послове и имају запосленог пољопривредног савeтодавца. За одређена подручја за која нису основана наведена привредна друштва саветодавне послове могу да обављају правна лица и предузетници који испуњавају услове прописане законом, а по спроведеном конкурсу у складу са Годишњим програмом развоја саветодавних послова у пољопривреди (у даљем тексту: Годишњи програм); 
14) претежна производња је најзаступљенији вид производње на једном пољопривредном газдинству; 
15) „Систем рачуноводствених података на пољопривредним газдинствима у Републици Србији” FADN (Farm Accountancy Data Network) је систем којим се обезбеђује спровођење годишњег истраживања о структури, производњи, приходима и расходима пољопривредних газдинстава у складу са FADN методологијом, која дефинише избор пољопривредних газдинстава;
16) Систем тржишних информација у пољопривреди Србије (СТИПС) је систем којим се обезбеђује информисање пољопривредних произвођача и свих заинтересованих страна о понуди, потражњи и кретању цена воћа, поврћа, житарица, живе стоке, сточне хране, млека, јаја, пилетине, млечних производа и инпута у пољопривреди са продајних места у Републици Србији.
II. НАЧИН ОБАВЉАЊА САВЕТОДАВНИХ ПОСЛОВА
1. Пружање стручних савета, препорука и саветодавне помоћи применом индивидуалних метода рада
Члан 4.
Индивидуалне методе рада обухватају следеће активности:
1) рад са одабраним пољопривредним газдинствима;
2) рад са осталим пољопривредним газдинствима (пољопривредна газдинства којa нису одабранa);
3) пружање помоћи при попуњавању формулара, апликационих образаца и при изради других докумената.
а) Рад са одабраним пољопривредним газдинством
Члан 5.
Рад са одабраним пољопривредним газдинством обавља се пружањем стручних савета, препорука и помоћи применом индивидуалних метода рада на одабраном пољопривредном газдинству, и то посетом тог пољопривредног газдинства. 
Свако одабрано пољопривредно газдинство има картон за пољопривредно газдинство.
Члан 6.
На основу посете одабраном пољопривредном газдинству из члана 5. овог правилника, уносе се одговарајући подаци о обављеном саветодавном раду са одабраним пољопривредним газдинством у Прилог 3 – Преглед посете породичном пољопривредном газдинству (ЛЕС-1), који је одштампан уз овај правилник и чини његов саставни део (у даљем тексту: Прилог 3). 
Број и врста одабраних пољопривредних газдинстава, као и број посета по једном одабраном пољопривредном газдинству утврђују се Годишњим програмом, у складу са законом.
Члан 7.
Рад са одабраним пољопривредним газдинством обавља се у периоду од три године.
Члан 8.
Ради оцене профитабилности пољопривредне производње на одабраном пољопривредном газдинству, прате се и израчунавају одређени економски показатељи на том газдинству на начин и на основу параметара који су утврђени Годишњим програмом, у складу са законом. 
б) Рад са осталим пољопривредним газдинствима       (пољопривредна газдинства која нису одабрана)
Члан 9.
Рад са осталим пољопривредним газдинствима (пољопривредна газдинства која нису одабрана) обавља се пружањем стручних савета, препорука и помоћи пољопривредним произвођачима, и то:
1) давањем одговора на форуму портала ПССС Србије, путем електронске поште, телефоном или у непосредном контакту са пољопривредним произвођачем у ПССС, односно 
2) посетом пољопривредном газдинству.
Подаци о обављању саветодавних послова из става 1. тачка 1) овог члана уносе се у Прилог 4 – Преглед савета датих у ПССС и савета датих телефоном и е-поштом (ЛЕС-2), који је одштампан уз овај правилник и чини његов саставни део.
Подаци о обављању саветодавних послова из става 1. тачка 2) овог члана уносе се у Прилог 3 овог правилника.
Члан 10.
Пружање савета, препорука и помоћи у просторијама ПССС једном пољопривредном произвођачу траје до једног радног сата, а ван просторија ПССС до три радна сата. 
Укупан број радних сати које саветодавац проведе у раду са осталим пољопривредним газдинствима утврђује се Годишњим програмом у складу са законом.
в) Пружање помоћи при попуњавању формулара, апликационих образаца и при изради других докумената
Члан 11.
Пружање помоћи пољопривредним произвођачима при попуњавању формулара, апликационих образаца, као и при изради докумената су саветодавни послови чијим се обављањем помаже пољопривредним произвођачима да се упишу у регистре које води министарство надлежно за послове пољопривреде (у даљем тексту: Министарство) или да конкуришу, односно поднесу захтев за коришћење средстава у складу са законом којим се уређују подстицаји у пољопривреди и руралном развоју и приликом конкурисања за друге изворе финансирања.
Подаци о обављању саветодавних послова из става 1. овог члана уносе се у Прилог 5 – Преглед попуњавања формулара, апликационих образаца и израде других докумената (ЛЕС-9), који је одштампан уз овај правилник и чини његов саставни део.
Члан 12.
Укупан број формулара, апликационих образаца и других докумената при чијем попуњавању се пружа помоћ утврђује се Годишњим програмом у складу са законом.
2. Пружање стручних савета, препорука, и саветодавне помоћи применом групних метода рада
Члан 13.
Групне методе рада обухватају следеће активности:
1) саветодавни послови са земљорадничким задругама;
2) рад са удружењима и/или асоцијацијама и групама пољопривредних произвођача;
3) предавања;
4) трибине;
5) радионице;
6) зимске школе;
7) огледна газдинства;
8) демонстрациони огледи.
а) Саветодавни послови са земљорадничким задругама
Члан 14.
Саветодавни послови са земљорадничким задругама обављају се праћењем рада и пружањем стручних савета, препорука и помоћи, и то:
1) одабраним земљорадничким задругама; 
2) осталим земљорадничким задругама.
Саветодавни послови са одабраном земљорадничком задругом
Члан 15.
Саветодавни послови са одабраном земљорадничком задругом обављају се пружањем стручних савета, препорука и помоћи:
1) посетом земљорадничкој задрузи;
2) давањем одговора на форуму портала ПССС Србије, путем електронске поште, телефоном или у непосредном контакту са пољопривредним произвођачем (задругаром) у ПССС.
Свака одабрана земљорадничка задруга има картон за земљорадничку задругу.
Подаци о обављању саветодавних послова из става 1. овог члана уносе се у Прилог 6 – Преглед сарадње са земљорадничким задругама, удружењима и/или асоцијацијама и групама пољопривредних произвођача (ЛЕС-8), који је одштампан уз овај правилник и чини његов саставни део (у даљем тексту: Прилог 6).
Члан 16.
Саветодавни послови са једном одабраном земљорадничком задругом, обављају се у периоду од пет година.
Члан 17.
Ради оцене успешности пословања одабране земљорадничке задруге прате се и израчунавају одређени економски показатељи који се односе на ту задругу на начин и на основу параметара који су утврђени Годишњим програмом у складу са законом. 
Саветодавни послови са осталим земљорадничким задругама
Члан 18.
Саветодавни послови са осталим земљорадничким задругама, обављају се пружањем стручних савета, препорука и помоћи из члана 15. став 1. овог правилника. 
Подаци о обављању саветодавних послова из става 1. овог члана уносе се у Прилог 6 овог правилника.
Члан 19.
Број одабраних и осталих земљорадничких задруга, као и број посета тим задругама утврђују се Годишњим програмом у складу са законом. 
б) Рад са удружењима и/или асоцијацијама и групама пољопривредних произвођача
Члан 20.
Рад са удружењима и/или асоцијацијама и групама пољопривредних произвођача обавља се у циљу подстицања интересног удруживања и предузетништва у пољопривреди. 
Праћење рада регистрованог удружења и/или асоцијације и групе пољопривредних произвођача и давање савета њиховим члановима обавља се у циљу остваривања заједничког интереса свих чланова, кao и непосредне економске користи за појединачног пољопривредног произвођача. Ако је групи пољопривредних произвођача неопходна помоћ при оснивању и регистрацији удружења, као и у раду удружења, ПССС пружа и такву врсту помоћи.
Свако изабрано удружење или асоцијација има картон за удружење или асоцијацију.
Подаци о обављању саветодавних послова из става 1. овог члана уносе се у Прилог 6 овог правилника.
Члан 21.
Број удружења и/или асоцијација и група пољопривредних произвођача из члана 20. овог правилника, као и број посета или број присуствовања њиховом окупљању утврђује се Годишњим програмом у складу са законом.
в) Предавање
Члан 22.
Предавање држе најмање два предавача коришћењем савремeних наставних средстава. Предавање се одржава за најмање десет заинтересованих учесника, а дужина једног предавања не може бити краћа од 30 минута. При реализацији предавања обавезна је дистрибуција писаног материјала са садржајем презентације. 
Предавања се организују у складу са Годишњим програмом, при чему се обавештава јавност о датуму, времену и месту одржавања предавања, као и предавачима и темама предавања путем медија, на порталу ПССС Србије, на огласној табли или на другом видном месту, три дана пре одржавања предавања.
После одржаног предавању, у року од пет дана постављају се подаци о одржаном предавању (датум, време и место одржавања, теме предавања, предавачи и списак присутних пољопривредних произвођача).
Подаци о одржаним предавањима из ст. 1–3 овог члана уносе се у Прилог 7 – Преглед одржаних предавања, трибина, радионица, зимских школа и обилазака огледних газдинстава (ЛЕС-3 и ЛЕС-3а), који је одштампан уз овај правилник и чини његов саставни део (у даљем тексту: Прилог 7).
Члан 23.
Број предавања по пољопривредном саветодавцу утврђује се Годишњим програмом у складу са законом.
г) Трибина
Члан 24.
Трибинама се промовишу мере аграрне политике, руралног развоја, као и мере IPARD програма (Instrument for Pre-Accession Assistance in Rural Development). 
На трибинама пружа се стручна помоћ заинтересованом пољопривредом произвођачу у остваривању права на коришћење подстицаја у складу са законом којим се уређују подстицаји у пољопривреди и руралном развоју, као и у остваривању права на коришћење средстава из других извора финансирања.
Пољопривредни произвођачи и друга заинтересована лица (давањем примера и слично) упознају се на трибинама са потребним формуларима, апликационим обрасцима или другим врстама пријаве.
Подаци о датуму, времену и месту одржавања трибине као и предавачима и темама трибине објављују се путем медија, на порталу ПССС Србије, на огласној табли или на другом видном месту, и то три дана пре њеног одржавања.
После одржавања трибине, у року од пет дана, на порталу ПССС постављају се подаци о одржаној трибини (датум, време и место одржавања, теме и списак присутних пољопривредних произвођача).
Подаци о одржаним трибинама уносе се у Прилог 7 овог правилника.
Члан 25.
Број трибина које се одржавају по пољопривредном саветодавцу утврђују се Годишњим програмом у складу са законом.
д) Радионица
Члан 26.
Радионица се реализује са одабраном групом пољопривредних произвођача путем интерактивног рада. Радионица може да се одржи у просторијама ПССС, на фарми, у пољу, земљорадничкој задрузи или у просторијама месне заједнице. За радионицу је потребно обезбедити штампани материјал.
Радионици која се одржава са члановима задруге, удружења или асоцијације могу да присуствују и пољопривредни произвођачи који нису њихови чланови. 
Програм радионице, као и подаци о датуму, времену и месту њеног одржавања објављују се на порталу ПССС Србије, три дана пре одржавања радионице.
После одржавања радионице, у року од пет дана, на порталу ПССС постављају се подаци о одржаној радионици (датум, време и место одржавања, програм и списак присутних пољопривредних произвођача).
Подаци о одржаним радионицама уносе се у Прилог 7 овог правилника.
Члан 27.
Број радионица које се одржавају по пољопривредном саветодавцу утврђују се Годишњим програмом у складу са законом.
ђ) Зимска школа 
Члан 28.
Зимска школа се организује за пољопривредне произвођаче, у трајању од три дана, у којој учествују сви саветодавци запослени у ПССС која организује зимску школу и екстерни стручњаци, са темама које су актуелне за пољопривредне произвођаче тог подручја.
Укупан број учесника који присуствује зимској школи не може да буде мањи од 100. Учесницима зимских школа доставља се писани материјал са садржајем презентације. 
Подаци о датуму, времену и месту њеног одржавања као и предавачима и темама зимске школе објављују се путем медија, на порталу ПССС Србије, на огласној табли или на другом видном месту, и то пет дана пре одржавања зимске школе.
По завршетку зимске школе, у року од пет дана, на порталу ПССС постављају се подаци о одржаној зимској школи (датум, време и место одржавања, теме предавања, предавачи и списак присутних пољопривредних произвођача).
Подаци о одржаним зимским школама уносе се у Прилог 7 овог правилника.
Члан 29.
Број зимских школа које се одржавају, укупан број обрађених тема, број тема по пољопривредном саветодавцу у оквиру зимске школе, утврђују се Годишњим програмом у складу са законом.
е) Огледно газдинство
Члан 30.
Обилазак огледног газдинства организујe се за групу пољопривредних произвођача и друга заинтересована лица.
Подаци о огледном газдинству уносе се у картон за пољопривредно газдинство.
Подаци о обављеним обиласцима огледних газдинстава уносе се у Прилог 7 овог правилника.
Члан 31.
Број огледних газдинстава и број посета огледном газдинству по пољопривредном саветодавцу задуженом за обилазак огледног газдинства утврђују се Годишњим програмом у складу са законом.
ж) Демонстрациони оглед 
Члан 32.
У циљу унапређења пољопривредне производње изводе се демонстрациони огледи у биљној или сточарској производњи. Демонстрациони оглед треба да се постави и реализује тако да се обезбеди упоредивост добијених резултата. 
Извођење демонстрационих сортних огледа у ратарству и повртарству врши се коришћењем различитих сорти/хибрида од најмање три произвођача семена исте врсте (семенских кућа), осим у случајевима када на тржишту не постоји понуда предвиђеног броја произвођача семена. Резултати демонстрационих сортних огледа у биљној производњи се јавно презентују организовањем „Дана поља”. 
За извођење агротехничких демонстрационих огледа у ратарству, повртарству, воћарству и виноградарству неопходно је имати упоредни оглед са најмање два третмана. 
Извођење демонстрационих огледа у сточарству из области технологије гајења, исхране и квалитета производа подразумева најмање два третмана. 
Огледи везани за коришћење одређених пољопривредних машина и опреме у биљној и сточарској производњи спроводе се ради провере одређене препоруке за коришћење истих. 
Резултати демонстрационих огледа у сточарству, воћарству, виноградарству и области механизације се јавно презентују применом групних метода рада. 
За постављање и извођење једног демонстрационог огледа може да буде ангажовано највише три саветодавца из једне ПССС. 
Приликом организације демонстрационог огледа обавештава се јавност о датуму, времену и месту презентовања резултата огледа путем медија на порталу ПССС, на огласној табли или на другом видном месту, најмање пет дана пре њеног одржавања. 
После завршетка демонстрационог огледа и представљања резултата који су добијени његовом реализацијом, у року од пет дана, на порталу ПССС постављају се подаци о демонстрационом огледу.
Подаци о изведеним демонстрационим огледима уносе се у Прилог 8 – Преглед извођења демонстрационог огледа у биљној или сточарској производњи (ЛЕС-7), који је одштампан уз овај правилник и чини његов саставни део.
Документација о изведеном демонстрационом огледу, која садржи основне податке, циљ извођења и резултате изведеног демонстрационог огледа, чува се у ПССС.
Члан 33.
Број демонстрационих огледа које обавља ПССС утврђује се Годишњим програмом у складу са законом.
3. Пружање стручних савета, препорука и саветодавне помоћи применом медија
Члан 34.
Пружање стручних савета, препорука и саветодавне помоћи обавља се и применом медија, и то у ТВ наступу, радио наступу и у текстовима објављеним на порталу ПССС Србије, локалном билтену и/или новинама, при чему се информишу пољопривредни произвођачи и остала заинтересована лица о актуелностима у раду Министарства и ПССС, стању усева, прогнози и извештавању о присутности биљних болести и штеточина на подручју на коме ПССС обавља саветодавне послове, као и о актуелним проблемима и решењима из разних области пољопривредне производње.
а) ТВ наступ и радио наступ
Члан 35.
Број ТВ наступа и радио наступа, као и теме од посебног значаја које се обрађују при тим наступима, утврђују се Годишњим програмом у складу са законом. 
Подаци о одржаним ТВ наступима и радио наступима уносе се у Прилог 9 – Преглед наступа на радију и ТВ (ЛЕС-4), који је одштампан уз овај правилник и чини његов саставни део.
б) Текст на порталу, у локалном билтену и новинама
Члан 36.
На порталу ПССС припрема се и објављује стручни текст. 
Сваког месеца у години издаје се по један локални билтен у тиражу који покрива сва одабрана пољопривредна газдинства, увећан за 20% намењен осталим пољопривредним газдинствима, односно заинтересованим лицима на подручју на коме ПССС обавља саветодавне послове. Локални билтен дистрибуира се бесплатно.
Локални билтен треба да има најмање четири стране А4 формата. На насловној страни треба да се налази лого издавача, број и датум издавања билтена. На првој унутрашњој страни билтена треба да се штампа садржај са називом тема и ауторима. У оквиру локалног билтена приказују се и доминантне месечне цене преузете са Система тржишних информација у пољопривреди Србије (СТИПС). Локални билтен се сваког месеца, по његовом издавању, поставља на портал ПССС која га је издала, као и на портал ПССС Србије. 
Стручни текст се припрема и објављује и у новинама.
Подаци о објављеним текстовима у новинама и на порталу ПССС, припремљени и објављени од стране пољопривредног саветодавца уносе се у Прилог 10 – Преглед стручних текстова у новинама и порталу ПССС (ЛЕС-5), који је одштампан уз овај правилник и чини његов саставни део, а подаци о објављеним локалним билтенима уносе се у Прилог 11 – Преглед објављених билтена (ЛЕС-6), који је одштампан уз овај правилник и чини његов саставни део.
Члан 37.
Број текстова на порталу и у локалном билтену које пољопривредни саветодавац припреми и објави у току године и број текстова које ПССС објави у новинама у току године, као и теме од посебног значаја које обрађују ти текстови, утврђују се Годишњим програмом у складу са законом.
4. Праћење, прикупљање и дисеминација података
Члан 38.
Праћење одређених параметара, прикупљање и дисеминација података су саветодавне активности које се спроводе у циљу стварања одговарајућих база података или стављања истих на располагање пољопривредним произвођачима и организационим јединицама у оквиру Министарства које се баве креирањем аграрне политике и руралног развоја.
Активности из става 1. овог члана су:
1) праћење, прикупљање и дисеминација података за Систем тржишних информација у пољопривреди Србије (СТИПС); 
2) праћење и извештавање о сезонским пољопривредним радовима у гајеним усевима; 
3) прикупљање и дисеминација података за „Систем рачуноводствених података на пољопривредним газдинствима у Републици Србији” FADN (Farm Accountancy Data Network); 
4) прикупљање и дисеминација података за портал www.agroponuda.com. 
а) Праћење, прикупљање и дисеминација података за Систем тржишних информација у пољопривреди Србије (СТИПС)
Члан 39.
Праћење, прикупљање и дисеминација података за Систем тржишних информација у пољопривреди Србије (СТИПС) спроводи се:
1) једанпут недељно кроз извештај о ценама:
– воћа, поврћа са кванташких и зелених пијаца,
– житарица и сточне хране из силоса, са малопродајних места житарица и пољопривредних газдинстава,
– живе стоке из кланица и са сточних пијаца,
– јаја, живинског меса и млечних производа са зелених пијаца;
2) једанпут месечно кроз извештај о ценама млека из млекара;
3) два пута годишње, пред пролећну и јесењу сетву кроз извештаје о ценама инпута у пољопривреди (пестицида, ђубрива и семенског материјала).
Члан 40.
Подаци из члана 39. овог правилника достављају се, у складу са Годишњим програмом, Министарству и овлашћеној организацији, и то од стране два пољопривредна саветодавца које одреди ПССС, а који су истовремено и извештачи Система тржишних информација у пољопривреди Србије (СТИПС).
Број извештаја из члана 39. овог правилника утврђују се Годишњим програмом у складу са законом.
б) Праћење и извештавање о сезонским пољопривредним радовима у гајеним усевима
Члан 41.
Праћење и извештавање о сезонским пољопривредним радовима у гајеним усевима односе на сетву и жетву у ратарству и бербу у повртарству, воћарству и виноградарству. 
Извештаји о обављеним пољопривредним радовима из става 1. овог члана, као и извештаји са проценом приноса, достављају се Министарству у складу са Годишњим програмом. 
Члан 42.
Период извештавања, број извештаја као и садржај извештаја који саветодавац доставља у току године о сетви, жетви, односно о убирању ратарских и повртарских култура, као и о берби воћа и грожђа одређује се Годишњим програмом.
в) Прикупљање и дисеминација података за систем „Успостављање рачуноводствених података на пољопривредним газдинствима у Републици Србији” FADN (Farm Accountancy Data Network)
Члан 43.
Прикупљање података, обавља се са одабраног FADN пољопривредног газдинства, које представља репрезентативни узорак у складу са FADN методологијом.
На основу обиласка одабраног FADN пољопривредног газдинства спроводи се континуирана активност прикупљања података, и то структурних, производних, економских и финансијских података везаних за пољопривредну производњу на том газдинству, као и обука пољопривредних произвођача за вођење евиденције о свим улазним и излазним параметрима пољопривредне производње. Прикупљени подаци уносе се у софтвер и на основу тих података спроводи се обрада и тумачење повратних информација о оствареним резултатима пољопривредне производње на одабраном FADN пољопривредном газдинству. 
Свако одабрано FADN пољопривредно газдинство има картон за пољопривредно газдинство.
Подаци из става 1. овог члана уносе се у Прилог 12 – Преглед посете пољопривредном газдинству које је укључено у FADN (ЛЕС-10), који је одштампан уз овај правилник и чини његов саставни део.
Члан 44.
Број одабраних FADN пољопривредних газдинстава, број обилазака тих газдинстава, врсту и број попуњених образаца, као и рокови за извршење појединих активности уређују се Годишњим програмом у складу са законом и у складу са FADN методологијом. 
г) Прикупљање и дисеминација података за портал www.agroponuda.com
Члан 45.
Прикупљање и постављање података о понудама и понуђачима пољопривредних производа на портал www.agroponuda.com представља активност пољопривредног саветодавца ради стварања базе тржишних података о расположивим пољопривредним производима и подршке пласману пољопривредних производа.
Прикупљање и постављање података, као и извештавање о реализованим понудама спроводи се у циљу промовисања малих пољопривредних произвођача.
Подаци о постављеним извештајима са понудама и понуђачима пољопривредних производа на порталу www.agroponuda.com уносе се у Прилог 13 – Преглед прикупљања и постављања понуда на портал www.agroponuda.com (ЛЕС-11), који је одштампан уз овај правилник и чини његов саставни део.
Члан 46.
Број извештаја са понудама и понуђачима пољопривредних производа утврђује се Годишњим програмом у складу са законом.
5. Остале активности 
Члан 47.
Остале активности у области саветодавних послова у пољопривреди обављају се у случајевима за које пољопривредни произвођачи и Министарство искажу потребу, а у складу са Годишњим програмом и законом.
III. ЗАВРШНА ОДРЕДБА
Члан 48.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2015. године.
Број 110-00-00023/2014-09
У Београду, 11. јуна 2014. године
Министар,
проф. др Снежана Богосављевић Бошковић, с.р.
 


Прилог 1 - 
				Критеријуми за одабир пољопривредног газдинства и за одабир 
				земљорадничке задруге


Прилог 2 - Картон 
				за породично пољопривредно газдинство, земљорадничку задругу и 
				удружење и/или асоцијацију


Прилог 3 - Преглед 
				посете породичном пољопривредном газдинству (ЛЕС-1)


Прилог  
4 -  
Преглед 
				савета датих у ПССС и савета датих телефоном и е-поштом (ЛЕС-2)


Прилог  
5 - Преглед попуњавања формулара, 
				апликационих образаца и израде других докумената (ЛЕС-9)


Прилог  
6 - Преглед сарадње са 
				земљорадничким задругама, удружењима и/или асоцијацијама и 
				групама пољопривредних произвођача (ЛЕС-8)


Прилог  
7 - Преглед одржаних предавања, 
				трибина, радионица, зимских школа и обилазака огледних 
				газдинстава (ЛЕС-3 и ЛЕС-3а)


Прилог  
8 - Преглед извођења 
				демонстрационог огледа у биљној или сточарској производњи 
				(ЛЕС-7)


Прилог  
9 - Преглед наступа на радију и ТВ 
				(ЛЕС-4)


Прилог  
10 - Преглед стручних текстова и 
				новинама и порталу ПССС (ЛЕС-5)


Прилог  
11 - Преглед објављених билтена 
				(ЛЕС-6)


Прилог  
12 - Преглед посете пољопривредном 
				газдинству које је укључено у FADN (ЛЕС-10)


Прилог  
13 - Преглед прикупљања и 
				постављања понуда на портал www.agroponuda.com (ЛЕС-11)