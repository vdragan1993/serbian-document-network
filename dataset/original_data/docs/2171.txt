На основу члана 49. став 5. Закона о играма на срећу („Службени
гласник РС”, бр. 84/04 и 85/05 – др. закон),
Министар за економске односе са иностранством, који је на
основу Одлуке председника Владе број 02-01-00001/2006-01 од 14. новембра 2006. године,
објављене у „Службеном гласнику РС”, број 102/06, преузео овлашћења министра финансија,
доноси
 
ПРАВИЛНИК
о ближим условима за
спровођење аудио-видео надзора, чување документације и обезбеђење телесне заштите
у играчницама
„Службени гласник
РС”, број
14 од 6. фебруара 2007.  
 
 
1. Предмет уређивања
 
Члан 1.
Овим правилником уређују се ближи услови за спровођење аудио-видео
надзора, чување документације и обезбеђење телесне заштите у играчницама.
 
2. Аудио-видео надзор
 
Члан 2.
Приређивач посебних игара на срећу у играчници 
(у даљем тексту: приређивач) је дужан да обезбеди непрекидан
аудио-видео надзор са снимањем над свим столовима и аутоматима за игру и уласка
– изласка у играчницу, као и надзор над играчима и посетиоцима, тако да се игра
одвија у складу са одредбама Закона о играма на срећу („Службени гласник РС”, бр.
84/04 и 85/05).
Приређивач је дужан да на видном месту, на улазу у играчницу,
као и у унутрашњости просторија, истакне обавештење да је простор под аудио-видео
надзором.
 
Члан 3.
Непрекидан аудио-видео надзор у играчници обухвата снимање:
1) улаза у играчницу – камере морају снимати спољни и унутрашњи
простор око улаза у играчницу;
2) рецепције – простор рецепције снима се са најмање једном
непокретном камером и микрофоном;
3) благајне и мењачнице – у благајни и мењачници поставља
се најмање по једна камера и микрофон; камера мора бити постављена тако да снима
простор трансакције и региструје садржај трансакције и играча за којег се обавља
трансакција;
4) столова за игре на срећу – сваки сто за игре на срећу
мора бити сниман са најмање две непокретне камере и једним микрофоном; једна камера
поставља се тако да снима улоге играча, саме играче, посматраче, целокупну површину
стола и резултат сваке игре; друга камера снима спремиште за одлагање жетона, дроп
кутију, кутију за напојнице и поступак спровођења дотације и кредита на столу; микрофон
се поставља тако да тонски снима цео простор стола;
5) аутомата за игре на срећу – камере се постављају тако
да се сваки аутомат мора снимати; 
6) поступка обрачуна – пребројавања новца и жетона и поступак
утврђивања оствареног промета, који се обавља на столу или у посебној просторији;
7) пута кретања новца, жетона, дроп-кутије, кутије за напојнице,
кутије за држање жетона и посуде за дроп унутар играчнице.
 
Члан 4.
Приређивач је дужан да обезбеди непрекидно аудио-
-видео снимање и, у случају потребе, да омогући прегледање
снимљеног материјала током рада играчнице.
Приређивач је дужан да обезбеди документацију која недвосмислено
повезује број камере са објектом који снима камера.
 
Члан 5.
Све камере и монитори за видео надзор у играчници морају
снимати у боји и морају на снимцима обезбедити податке о датуму, времену снимања
и броју камере.
Снимање видео сигнала са свих камера у играчници се обавља
брзином од најмање 25 полуслика у секунди, током радног времена играчнице.
Изван радног времена играчнице, снимају се видео сигнали
са камера на улазу, рецепцији и благајни, као и камера у простору у коме су аутомати
и камера које надгледају простор у коме су столови за игре уживо и столови за рулет,
и то брзином од најмање једне полуслике сваких пет секунди.
Резолуција снимљеног материјала мора бити најмање 720 х
576 пиксела, за потребе дигиталног записа и архиве. 
Видно поље камере мора бити тако изабрано да се обезбеди
довољан број пиксела снимљених лица у непосредној близини локације, у циљу њихове
недвосмислене идентификације.
 
3. Чување и архивирање
снимљене документације
 
Члан 6.
Приређивач је дужан да документацију о непрекидном снимању
чува десет дана, од дана снимања, а по налогу Управе за игре на срећу (у даљем тексту:
Управа) и дуже.
Документација о непрекидном снимању представља интерну документацију
приређивача. 
Приређивач је дужан да у случају контроле достави документацију
Управи за период из става 1. овог члана, с тим што се Управа према овако примљеним
видео-снимцима мора односити као према пословној тајни, нарочито по питању идентитета
учесника у игри и слично.
 
Члан 7.
Снимљену документацију приређивач је дужан да чува у посебно
одређеној просторији (контролна просторија), која је одвојена од просторије за игру,
а која је опремљена системом контроле приступа или системом закључавања просторије.
Приређивач је дужан да води посебну евиденцију о лицима
која је овластио за руковање документацијом, као и евиденцију о уласку и изласку
овлашћених лица из контролне просторије.
 
Члан 8.
Уређај за дигитално снимање мора имати заштиту која онемогућава
измену снимка и мора да обезбеди могућност провере аутентичности свих снимака.
Уколико се аудио-видео сигнали снимају на видео касете,
потребно је осигурати да се једна касета не преснимава више од седам пута. Свака
касета означава се датумом и временом почетка и краја снимања, као и редним бројем
снимања на тој касети (од 1 до 7), с тим што се претходни редни број снимања прецртава.

 
Члан 9.
О сваком квару на техничким средствима за аудио-видео надзор
у играчници приређивач је дужан да обавести Управу у року од 24 часа од дана настанка
квара.
Квар на техничким средствима за аудио-видео надзор у играчници,
у току радног времена играчнице, мора бити отклоњен до почетка следећег радног дана
играчнице.
 
4. Телесна заштита у
играчницама
 
Члан 10.
Приређивач је дужан да преко службе обезбеђења обезбеди
телесну заштиту играчима и посетиоцима у играчници.
 
Члан 11.
У просторије играчнице није дозвољено уношење ватреног оружја
или других средстава којима се могу угрозити људи и имовина, осим од стране овлашћених
службених лица у вршењу дужности.
Приређивач је дужан да на видном месту, на улазу у играчницу,
истакне обавештење да је у простор играчнице забрањен унос ватреног оружја или других
средстава из става 1. овог члана.
 
5. Завршна одредба 
 
Члан 12.
Овај
правилник ступа на снагу осмог дана од дана објављивања у „Службеном гласнику Републике
Србије”.
 
Број 110-00-10/2006-01
У Београду, 3. јануара
2007. године
Министар,
др 
Милан Париводић, с.р