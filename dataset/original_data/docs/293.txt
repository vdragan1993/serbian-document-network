На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
   
ОДЛУКУ
о образовању Савета за реформу јавне управе
"Службени гласник РС", број 81 од 5. октобра 
				2016.
   
1. Образује се Савет за реформу јавне управе (у даљем тексту: Савет), као централно стратешко тело Владе за реформу јавне управе.
2. Задатак Савета јесте:
1) да утврђује предлоге стратешког развоја јавне управе у Републици Србији;
2) да иницира и предлаже Влади предузимање мера и активности које се односе на реформу јавне управе;
3) да разматра и усваја извештаје о постигнутим циљевима у области реформе јавне управе;
4) да промовише и прати спровођење Стратегије реформе јавне управе у Републици Србији, нарочито са становишта укључивања принципа и циљева реформе јавне управе у секторске стратегије развоја и планске акте;
5) да разматра и даје претходно мишљење о стратегијама развоја, нацртима закона и другим актима који се односе на организацију и рад Владе, органа државне управе, а нарочито оне којима се предлаже оснивање нових државних органа, организација, служби или тела Владе.
3. У Савет се именују:
– за председника:
Александар Вучић, председник Владе;
– за потпредседника:
Ана Брнабић, министар државне управе и локалне самоуправе;
– за чланове:
1) Ивица Дачић, први потпредседник Владе и министар спољних послова;
2) проф. др Зорана Михајловић, потпредседник Владе и министар грађевинарства, саобраћаја и инфраструктуре;
3) др Небојша Стефановић, потпредседник Владе и министар унутрашњих послова;
4) Горан Кнежевић, министар привреде;
5) Нела Кубуровић, министар правде;
6) др Душан Вујовић, министар финансија;
7) Јадранка Јоксимовић, министар без портфеља задужен за европске интеграције;
8) Младен Шарчевић, министар просвете, науке и технолошког развоја;
9) Александар Вулин, министар за рад, запошљавање, борачка и социјална питања;
10) асс. др Златибор Лончар, министар здравља;
11) Владан Вукосављевић, министар културе и информисања;
12) Вања Удовичић, министар омладине и спорта;
13) проф. др Дејан Ђурђевић, директор Републичког секретаријата за законодавство;
14) Новак Недић, Генерални секретар Владе;
15) Јасна Атанасијевић, вршилац дужности директора Републичког секретаријата за јавне политике.
Председника, потпредседника и чланове Савета, Влада замењује посебним решењем.
У случају спречености потпредседник и чланови Савета могу овластити државног секретара или државног службеника на положају да их замењује на седници Савета са правом одлучивања.
4. Савет доноси пословник о свом раду.
5. Савет има секретара кога из реда државних службеника, на предлог министра надлежног за послове државне управе, решењем именује Савет.
Административно-техничке послове за потребе Савета обавља Генерални секретаријат Владе, а стручне министарство надлежно за послове државне управе.
6. Ради праћења координације у спровођењу Стратегије реформе јавне управе у Републици Србији и акционог плана за њено спровођење, као и процеса извештавања о успешности спровођења Стратегије и акционог плана, Савет образује Колегијум државних секретара, као радну групу.
Ради разматрања питања из своје надлежности Савет може да образује и друге радне групе.
7. Савет може, ради проучавања појединих нарочито сложених питања која се односе на реформу јавне управе, ангажовати стручне и образовне институције и истакнуте стручњаке.
8. Савет у свом раду може да користи стручну помоћ која му се пружа у виду међународних пројеката.
9. Даном ступања на снагу ове одлуке престаје да важи Одлука о образовању Савета за реформу јавне управе („Службени гласник РС”, бр. 79/14, 86/14, 120/14 и 22/15).
10. Ова одлука ступа на снагу осмог дана од дана објављивања у „Службеном гласнику Републике Србије”.
05 број 02-9012/2016
У Београду, 29. септембра 2016. године
Влада
Председник,
Александар Вучић, с.р.