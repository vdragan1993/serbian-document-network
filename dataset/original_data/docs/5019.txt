На основу члана 110. став 6. Закона о заштити природе („Службени гласник РС” бр. 36/09, 88/10 и 91/10 – исправка), 
Mинистар пољопривреде и заштите животне средине доноси
 
ПРАВИЛНИК
о полагању стручног испита за чувара заштићеног подручја
"Службени 
				гласник РС", број 117 од 29. октобра 2014.
 
Члан 1.
Овим правилником ближе се прописују услови, програм и начин полагања стручног испита за чувара заштићеног подручја (у даљем тексту: стручни испит).
Члан 2.
Стручни испит полаже лице запослено код управљача заштићеног подручјa (у даљем тексту: управљач), на радном месту чувара заштићеног подручја (у даљем тексту: чувар) са најмање средњом стручном спремом.
Лице из става 1. овог члана које тек заснива радни однос, полаже стручни испит најкасније у року од 12 месеци од дана потписивања одговарајућег уговора о раду или распоређивања на радно место чувара. 
Члан 3.
Стручни испит полаже се по Програму стручног испита за чувара заштићеног подручја (у даљем тексту: Програм) датом у Прилогу 1 – Програм стручног испита чувара заштићеног подручја, који је одштампан уз овај правилник и чини његов саставни део.
Програм из става 1. овог члана састоји се из општег и посебног дела стручног испита. 
Списак основне литературе за припрему стручног испита за чувара заштићеног подручја дат је у Прилогу 2 – Списак основне литературе за припрему стручног испита за чувара заштићеног подручја, који је одштампан уз овај правилник и чини његов саставни део.
Члан 4. 
Стручни испит полаже се пред Комисијом за полагање стручног испита (у даљем тексту: Комисија) коју образује министар надлежан за послове заштите животне средине.
Комисија има председника, два члана и секретара.
Председник и два члана су испитивачи из општег и посебног дела стручног испита.
Члан 5.
Пријаву за полагање стручног испита подноси управљач код кога је кандидат/чувар запослен. 
Пријава из става 1. овог члана садржи: 
1) име и презиме кандидата; 
2) јединствени матични број грађана; 
3) пребивалиште односно боравиште кандидата;
4) назив управљача код кога је кандидат запослен;
5) назив заштићеног подручја у коме чувар врши службу;
6) назив радног места и податке о радном искуству кандидата.
Уз пријаву из става 1. овог члана прилажу се следећа документа: 
1) диплома о стеченом најмање средњем образовању (оверена фотокопија);
2) фотокопија личне карте, односно извод из електричног читача биометријске личне карате; 
3) доказ о запослењу код управљача; 
4) доказ о уплати републичке административне таксе. 
Члан 6.
Комисија одређује дан, време и место полагања стручног испита и о томе обавештава подносиоца захтева најмање 15 дана пре дана одређеног за полагање стручног испита.
Обавештењем из става 1. овог члана сматра се и обавештење дато електронском поштом и интернетом.
Члан 7.
Стручни испит полаже се одвојено за општи и посебни део.
Општи део стручног испита полаже се писмено у облику теста. 
Посебни део стручног испита полаже се усмено пред председником или замеником председника и два члана Комисије. 
Члан 8.
О полагању стручног испита воде се одвојени записници за општи и посебни део. 
У записнике из става 1. овог члана уносе се сви подаци који су од значаја за ток испита, као и оцене кандидата.
Записник о полагању општег дела стручног испита потписују чланови Комисије.
Записнику се прилаже писмени рад кандидата.
Записници из става 1. овог члана саставни су део коначног записника.
Члан 9.
Сматра се да је кандидат положио општи део стручног испита уколико је тачно одговорио на више од 65% постављених питања. 
Успех кандидата на општем делу стручног испита оцењује се описном оценом „положио” и „није положио”.
Право да полаже посебни део стручног испита има кандидат који је положио општи део стручног испита.
Сматра се да је кандидат положио стручни испит када на посебном делу стручног испита тачно одговори на већину постављених питања којих може бити највише пет. 
Успех кандидата на посебном делу стручног испита и коначан успех стручног испита оцењује се описном оценом „положио” и „није положио”. 
Сматра се да кандидат који се не појави у заказано време или који одустане од започетог полагања стручног испита, није положио стручни испит.
Члан 10.
Кандидат који није положио општи део стручног испита, не може поново да полаже испит пре рока од 30 дана рачунајући од дана полагања испита.
Члан 11.
Кандидат који није положио посебни део стручног испита има право на поправни испит који полаже у року који не може бити дужи од 30 дана рачунајући од дана полагања испита.
Члан 12.
На основу коначног записника о полагању стручног испита издаје се уверење о положеном стручном испиту. 
Уверење из става 1. овог члана садржи:
1) назив министарства које издаје уверење;
2) пропис на основу кога се издаје уверење;
3) име, презиме, датум и место рођења кандидата и
4) број, датум и место издавања уверења.
Члан 13.
Трошкове полагања стручног испита, као и трошкове полагања поправног испита, сноси кандидат или предузеће, односно друго правно лице у коме је кандидат запослен.
Члан 14.
Лице из члана 2. став 1. овог правилника које је већ у радном односу полаже стручни испит у року од шест месеци од дана ступања на снагу овог правилника.
Члан 15.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-24/2014-19
У Београду, 15. октобра 2014. године
Министар,
проф. др Снежана Богосављевић Бошковић, с.р.
 
Прилог 1
ПРОГРАМ СТРУЧНОГ ИСПИТА ЧУВАРА ЗАШТИЋЕНОГ ПОДРУЧЈА
Општи део стручног испита
1. Сврха, циљ и корист очувања и унапређења природе;
2. Биолошка разноврсност, геонаслеђе и предео;
3. Заштита биолошке разноврсности;
4. Заштита геолошке разноврсности, спелеолошких објеката и предела;
5. Еколошки значајна подручја и Натура 2000;
6. Главни учесници у заштити природе;
7. Учешће и улога органа власти (Република Србија, аутономна покрајина, локална самоуправа);
8. Учешће и улога стручних организација, посебно завода за заштиту природе; 
9. Главне активности и мере у спровођењу заштите природе;
10. Услови заштите природе;
11. Јавност рада, знак и дан заштите природе;
12. Главни природни ресурси, њихова заштита и одрживо коришћење (шуме, воде, земљиште, дивљач, рибе, минералне сировине);
13. Заштићена природна добра – појам и подела;
14. Заштита дивљих врста (строго заштићене и заштићене врсте, истраживање, коришћење, реинтродукција, узгој и држање дивљих животиња, прихватилишта и др.);
15. Заштићена подручја – појам и подела;
16. Категорије заштићених подручја;
17. Проглашење заштићених подручја;
18. Управљач заштићеног подручја – појам и услови које мора испуњавати;
19. Дужности и овлашћења управљача;
20. Управљачка документа – план и програм управљања, извештај, правилник о унутрашњем реду;
21. Режими заштите у заштићеним подручјима;
22. Корисник заштићеног подручја – права и обавезе (накнада штете за строго заштићене и заштићене дивље врсте, накнада за ускраћивање и ограничавање права коришћења, слобода приступа, преча куповина, право на обавештење од стране управљача и др);
23. Извори финансирања заштићених подручја, буџетске субвенције и накнаде за коришћење заштићених подручја;
24. Непосредни надзор, чуварска служба и чувар заштићеног подручја;
25. Задаци чувара;
26. Овлашћења чувара;
27. Обележја чувара, униформа, опрема и средства рада;
28. Инспекцијски надзор и подела надлежности;
29. Права, дужности и овлашћења инспектора;
30. Кривична дела против животне средине и природе;
31. Привредни преступ;
32. Прекршај;
33. Број и површина заштићених подручја у Републици Србији.
Посебни део стручног испита
1. Врста, категорија, површина и година проглашења заштићеног подручја у коме чувар врши службу;
2. Историја заштите подручја;
3. Главне вредности због којих је заштита успостављена и њихово стање;
4. Границе заштићеног подручја;
5. Режими заштите, забрањене и ограничене активности у заштићеном подручју;
6. Управљачка документа, време доношења, садржина и сагласности;
7. Успостављене или могуће накнаде за коришћење заштићеног подручја;
8. Слобода приступа заштићеном подручју и делу подручја у коме чувар врши надзор;
9. Вођење посетилаца, обавештавање и пружање помоћи;
10. Управљање отпадом;
11. Просторни и урбанистички планови и изградња објеката;
12. Организација шумарства, ловства и риболова ако те делатности и активности постоје;
13. Коришћење заштићених врста и споредних шумских производа;
14. Заштита од пожара;
15. Садржина опреме, обележја, препоручиви изглед и манири чувара;
16. Поступање са лицима затеченим у вршењу радње која је забрањена, односно са лицима за која се основано претпоставља да су такву радњу раније извршила или намеравају да је изврше;
17. Одузимање предмета, средстава, алата и примерака природних вредности;
18. Састављање записника, извештаја и вођење евиденција; 
19. Сарадња са другим чуварима и осталим службама управљача;
20. Сарадња са органима унутрашњих послова и инспекцијом;
21. Сарадња са становништвом, чуварима шума, ловочуварима и рибочуварима.
 
Прилог 2
СПИСАК ОСНОВНЕ ЛИТЕРАТУРЕ ЗА ПРИПРЕМУ СТРУЧНОГ ИСПИТА ЗА ЧУВАРА ЗАШТИЋЕНОГ ПОДРУЧЈА
1. Закон о заштити природе („Службени гласник РС”, бр. 36/09, 88/10 и 91/10 исправка);
2. Закон о заштити животне средине, пречишћен текст („Службени гласник РС”, бр. 135/04, 36/09, 36/09 – др. закон, 72/09 – др. закон и 43/11 – УС);
3. Закон о шумама („Службени гласник РС”, бр. 30/10 и 93/12);
4. Закон о дивљачи и ловству, пречишћен текст („Службени гласник РС”, брoj 18/10);
5. Закон о заштити и одрживом коришћењу рибљег фонда („Службени гласник РС”, бр. 36/09 и 32/13 – УС);
6. Закон о водама („Службени гласник РС”, бр. 30/10 и 93/12);
7. Закон о заштити од пожара („Службени гласник РС”, брoj 111/09);
8. Уредба о еколошкој мрежи („Службени гласник РС”, брoj 102/10);
9. Уредба о режимима заштите („Службени гласник РС”, брoj 31/12);
10. Правилник о обрасцу службене легитимације чувара заштићеног подручја („Службени гласник РС”, брoj 84/09);
11. Правилник о садржају и начину вођења регистра заштићених природних добара („Службени гласник РС”, брoj 81/10);
12. Правилник о начину обележавања заштићених природних добара („Службени гласник РС”, бр. 30/92, 24/94 и 17/96);
13. Правилник о условима које мора да испуњава управљач заштићеног подручја („Службени гласник РС”, брoj 85/09);
14. Правилник о изгледу знака заштите природе, поступку и условима за његово коришћење („Службени гласник РС”, брoj 84/09);
15. Правилник о унутрашњем реду и чуварској служби (за подручје у коме је кандидат запослен);
16. Посебни акт о проглашењу заштићеног подручја (за подручје у коме је кандидат запослен); 
17. Студија заштите (за подручје у коме је кандидат запослен);
18. Програм управљања (за подручје у коме је кандидат запослен);
19. План управљања (за подручје у коме је кандидат запослен);
20. Правилник о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10 и 47/11).