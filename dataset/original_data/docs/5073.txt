На основу члана 41а став 3. Закона о заштити природе („Службени гласник РС”, бр. 36/09, 88/10 и 91/10 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ 
о проглашењу Строгог резервата природе „Зеленика”
"Службени гласник РС", број 72 од 19. августа 
				2015.
 
Члан 1.
Део шумског комплекса планине Јелова Гора у западној Србији, проглашава се заштићеним подручјем II категорије, регионалног односно великог значаја, као Строги резерват природе „Зеленика” (у даљем тексту: Строги резерват природе „Зеленика”).
Члан 2.
Строги резерват природе „Зеленика” ставља се под заштиту ради очувања шумског комплекса Јелове Горе и станишта аутохтоне заједнице реликтне врсте зеленике (Ilex aquifolium) обраслог шумом брдске букве Fagetum moesiace montanum ilicetosum. 
Члан 3.
Строги резерват природе „Зеленика” налази се на територији општине Ужице, односно КО Стапари на делу катастарске парцеле 87/1 и КО Буар на делу катастарске парцеле 7 и износи 0,45 ha у државној својини. 
Опис границе и графички приказ Строгог резервата природе „Зеленика” дати су у Прилогу – Опис границе и графички приказ Строгог резервата природе „Зеленика”, који је одштампан уз ову уредбу и чини њен саставни део.
Члан 4.
На подручју Строгог резервата природе „Зеленика” успоставља се режим заштите I степена.
На површинама на којима је утврђен режим заштите I степена спроводи се строга заштита којом се омогућавају процеси природне сукцесије и очување станишта и животних заједница у условима дивљине.
Поред забране и ограничења које су регулисане прописима којима се уређује заштита природе, забрањује се и промена намене заштићеног подручја.
Члан 5.
Строги резерват природе „Зеленика” поверава се на управљање Јавном предузећу „Србијашуме” (у даљем тексту: Управљач).
Члан 6.
У обављању законом утврђених послова управљања заштићеним подручјем, Управљач је дужан нарочито да: се стара о заштићеном подручју на начин који омогућава да се у потпуности спроведу прописане мере и активности заштите (режим заштите) у циљу очувања и унапређења заштићеног подручја, врши обележавање заштићеног подручја, донесе план управљања, донесе акт о унутрашњем реду на простору заштићеног подручја, обезбеђује чуварску службу, обезбеђује услове за спровођење научноистраживачких, образовних, информативно-пропагандних и других активности у складу са законом, обезбеђује финансијска средства из сопствених прихода и из накнада за коришћење заштићеног подручја, као и других извора утврђених законом, се обраћа надлежним органима ради обезбеђивања средстава из општинског и републичког буџета и других извора прихода.
Управљач је дужан да изврши упис делатности управљања заштићеним подручјем у складу са прописима којима се уређује класификација делатности у року од 60 дана од дана ступања на снагу ове уредбе.
Члан 7.
Очување, унапређење, одрживо коришћење и приказивање природних и других вредности подручја Строгог резервата природе „Зеленика” спроводи се према плану управљања који доноси Управљач на период од десет година (у даљем тексту: План управљања), са садржином и на начин прописан законом којим се уређује заштита природе.
План управљања, садржи и превентивне мере заштите од пожара у складу са законом који уређује заштиту од пожара и прописима донетим на основу тог закона.
План управљања Управљач доноси и доставља министарству надлежном за послове заштите животне средине (у даљем тексту: Министарство) најкасније у року од десет месеци од дана ступања на снагу ове уредбе.
У поступку давања сагласности на План управљања, Министарство прибавља мишљења министарстава надлежних за послове просвете, културе, рударства и енергетике, привреде, грађевине, саобраћаја и просторног планирања, туризма и финансија.
Управљач је дужан да једном у три године анализира спровођење Плана управљања и остварене резултате и по потреби изврши његову ревизију.
До доношења Плана управљања, Управљач врши послове на основу годишњег програма управљања који је дужан да донесе и достави Министарству на сагласност у року од 60 дана од дана ступања на снагу ове уредбе.
Годишњи програм управљања из става 6. овог члана садржи нарочито: сажет приказ природних и других вредности заштићеног подручја, циљева заштите и одрживог коришћења, могућности и ограничења за њихово остваривање; детаљан приказ годишњих задатака на чувању, одржавању, унапређењу, приказивању и одрживом коришћењу заштићеног подручја за потребе науке, образовања, рекреације и туризма и укупног социо-економског развоја; приказ конкретних послова на изради и доношењу управљачких докумената, првенствено Плана управљања, акта о унутрашњем реду и чуварској служби и акта о накнади за коришћење заштићеног подручја; приказ задатака на обележавању заштићеног подручја, заснивању информационог система и противпожарној заштити; приказ субјеката и организационих и материјалних услова за извршења програма, висине и извора потребних финансијских средстава.
Члан 8.
Управљач је дужан да обезбеди спровођење режима заштите, односно унутрашњи ред и чување заштићеног подручја у складу са правилником о унутрашњем реду и чуварској служби који доноси уз сагласност Министарства у року од шест месеци од дана ступања на снагу ове уредбе.
У оквиру садржине прописане законом којим се уређује заштићено подручје, правилником из става 1. овог члана ближе се утврђују забрањени радови и активности, као и правила и услови обављања радова и активности који су допуштени на заштићеном подручју Строгог резервата природе „Зеленика”.
Правилник из става 1. овог члана се објављује у„Службеном гласнику Републике Србије”.
Члан 9.
Управљач је дужан да на прописан начин обележи Строги резерват природе „Зеленика” и његове спољне границе, најкасније у року од 12 месеци од дана ступања на снагу ове уредбе.
Члан 10.
Управљач је дужан да заснује дигиталну базу података, односно географски информациони систем о природним и створеним вредностима, непокретностима, активностима и другим подацима од значаја за управљање Строгог резервата природе „Зеленика” у року од две године од дана ступања на снагу ове уредбе.
Члан 11.
Средства за спровођење Плана управљања обезбеђују се из буџета Републике Србије, од накнаде за коришћење заштићеног подручја, прихода остварених обављањем делатности Управљача и из других извора, у складу са законом.
Члан 12.
Планови уређења простора, шумске, ловне, пољопривредне и друге основе и програми који обухватају Строги резерват природе „Зеленика” усагласиће се са Просторним планом Републике Србије, Планом управљања и режимом заштите утврђеним овом уредбом.
Члан 13.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-8588/2015 
У Београду, 13. августа 2015. године
Влада
Председник,
Александар Вучић, с.р. 
ПРИЛОГ
ОПИС ГРАНИЦЕ И ГРАФИЧКИ ПРИКАЗ СТРОГОГ РЕЗЕРВАТА ПРИРОДЕ „ЗЕЛЕНИКА”
По административно територијалној подели Строги резерват природе ,,Зеленика”, налази се на делу к.п. број 87/1, КО Стапари и на делу к.п. број 7 КО Буар општина Ужице.
Граница Строгог резервата природе ,,Зеленика” се поклапа са спољном границом одељења 3/h ГЈ ,,Јелова Гора”.