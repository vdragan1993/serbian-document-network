На основу члана 45. став 1. Закона о Влади ( „Службени гласник РС”, бр. 55/05,
75/05 – исправка, 101/07 и 65/08), 

Влада
доноси

 

СТРАТЕГИЈУ 

за обезбеђење адекватних количина безбедне
крви и компонената крви у Републици Србији

 „Службени гласник РС“, број 20 од 19. марта 
2009 

 

1. УВОД

 

Стратегијом за обезбеђење адекватних количина безбедне крви и компонената крви
у Републици Србији (у даљем тексту: Стратегија) тежи се достизању највишег
нивоа квалитета крви и компонената крви. 

Континуирано, ефикасно и благовремено снабдевање здравствених установа и
пацијената у Републици Србији безбедном крвљу и компонентама крви представља
веома важан предуслов за функционисање здравственог система. 

У свету се у последњих неколико деценија пажња све више усмерава на трансфузију
крви, чиме је иницирана припрема међународно признатих стандарда и препорука за
повећање безбедности крви. Препоруке Светске здравствене организације (СЗО),
као и директива Европског парламента и Савета Европе о постављању стандарда
квалитета и безбедности у прикупљању, тестирању, преради, чувању, управљању и
дистрибуцији крви и компонената крви, које садрже техничке смернице о припреми,
коришћењу и обезбеђењу квалитета компонената крви, јасно указују на потребу
унапређења трансфузиолошке делатности. 

Поред значајних напора на побољшању активности у области трансфузијске праксе,
за све земље у Региону карактеристични су неки заједнички проблеми: 

– потреба да се успоставе правни оквири, национална регулатива, смернице и
стандарди квалитета у складу са директивама и другим међународно признатим
стандардима и препорукама; 

– проблеми у постизању националне самодовољности; 

– неадекватни информациони системи; 

– неконзистентан систем комуникације које онемогућава припрему националне базе
података; 

– претња смањењу добровољног давалаштва крви које представља камен темељац
безбедности крви у Региону. 

 

2. АНАЛИЗА ПОСТОЈЕЋЕГ СТАЊА У ОБЛАСТИ ТРАНСФУЗИЈЕ КРВИ

 

Прва успешна трансфузија конзервисане крви код нас је примењена још на
Солунском фронту 1915. године, свега десет година након откривања крвних група.
Овај метод лечења је организовано почео да се примењује 1934. године формирањем
прве Службе давалаца крви при Хируршком одељењу у Београду. Две године касније
основана је прва установа за трансфузију крви – Одсек за трансфузију крви и
контролу давалаца при Централном хигијенском заводу у Београду. 

Пред крај Другог светског рата, 1944. године основан је Завод за трансфузију
крви. Сва одељења у Заводу пратила су светске трендове и научна сазнања и
примењивала их код нас. Већ следеће године основани су и заводи за трансфузију
крви у Нишу и Новом Саду. Од 1953. године код нас је уведено редовно тестирање
на луес, од 1971. године на ХБсАг, од 1987. године на анти-ХИВ и од 1994.
године на присуство анти-ХЦВ антитела. 

Од 1951. године Завод за трансфузију крви у сарадњи са Црвеним крстом покреће
иницијативу и врши организовано окупљање добровољних, неплаћених давалаца крви,
анонимних за примаоце. Тај принцип рада постаје доктрина, а мобилне екипе
Завода за трансфузију крви кретале су се по целој земљи. Од средине педесетих
година болничке службе постепено су преузимале активности на прикупљању крви на
свом подручју. 

 

2.1. Организација трансфузиолошке службе

 

Здравствену делатност у области трансфузије крви обављају Институт за
трансфузију крви Србије у Београду (у даљем тексту: Институт) и заводи за
трансфузију крви у Нишу и Новом Саду, као и организационе јединице различитих
врста здравствених установа (клинички центри, клинике, институти
клиничко-болнички центри, опште болнице). 

Рад ових здравствених установа регулисан је различитим законским и подзаконским
актима, од којих су најзначајнији Закон о здравственој заштити („Службени
гласник РС”, број 107/05), Закон о здравственом осигурању („Службени гласник
РС”, бр. 107/05 и 109/05), Закон о лековима и медицинским средствима („Службени
гласник РС”, бр. 84/04 и 85/05), Уредба о плану мреже здравствених установа
(„Службени гласник РС”, бр. 42/06, 119/07 и 84/08), Уредба о прикупљању резерви
крви („Службени гласник РС”, број 36/93), као и стручно-методолошка упутства о
прикупљању, преради, чувању, управљању, дистрибуцији и примени крви и њених
састојака, коришћењу и занављању резерви крви. 

Обављање трансфузиолошке делатности у Републици Србији организовано је на три
нивоа: 

1. Одељење – лабораторија за трансфузију крви – при болницама, институтима и
клиникама; 

2. Службе за трансфузију крви – при општим болницама, здравственим центрима,
клиничко-болничким центрима; 

3. Институт и заводи за трансфузију крви. 

Одељења
– лабораторије за трансфузију крви баве се искључиво клиничком трансфузијском
праксом, при чему крв и компоненте крви набављају од центара и завода, односно
Института. 

Службе за трансфузију крви поред клиничке трансфузије баве се и базичним
трансфузиолошким активностима (мотивацијом давалаца, прикупљањем крви,
тестирањем, процесирањем, складиштењем и дистрибуцијом крви). 

Институт и заводи за трансфузију крви поред наведених послова баве се и високо
специјализованим активностима као што су типизација ткива, контрола квалитета
компонената крви, медицинска експертиза, едукација кадрова, као и координација
активности и сарадње између лабораторија и центара. 

У пракси, планирање активности и организација рада до сада нису били довољно
национално координисани што је знатно отежало уједначеност снабдевања крвљу и
обезбеђивање стандардног квалитета услуга и производа. Наведена подела рада
нема тако јасне границе, па се здравствене установе и њихове организационе
јединице свих нивоа практично баве свим трансфузиолошким активностима у
различитој мери. 

По садашњим препорукама СЗО и Савета Европе, неопходно је успоставити адекватан
систем који би обезбедио координацију активности у обављању трансфузиолошке
делатности. По међународним препорукама требало би да постоје установе, са
јасно подељеним пословима који се не преклапају, односно, требало би да
искључиво акредитоване установе буду једине овлашћене за обављање базичних
трансфузиолошких активности, од прикупљања до дистрибуције крви и крвних продуката,
док би се болничке службе (болничке банке крви) искључиво снабдевале крвљу и
компонентама крви за примену на пацијентима. 

 

2.2. Ресурси

 

Институт, односно заводи за трансфузију крви, као и службе, односно одељења за
трансфузију крви при општим болницама, клиникама и институтима,
клиничко-болничким центрима и клиничким центрима обављају делатност у складу са
Правилником о ближим условима за обављање делатности у здравственим установама
и другим облицима здравствене службе у погледу кадрова, просторија, опреме и
лекова („Службени гласник РС”, број 43/06). 

Према подацима Института за јавно здравље Србије „Др Милан Јовановић Батут” у
2007. години трансфузиолошку делатност обављају 195 доктора медицине
специјалиста трансфузиологије. 

 

2.3. Информациони систем

 

Нема јединственог информационог система службе за трансфузију крви у Републици
Србији. Институт и заводи за трансфузију крви имају сопствене, међусобно
неповезане и некомпатибилне информационе системе, који су неадекватни за све
активности ових установа. Постојећи софтверски пакети, иако иницијално
развијени из једног пакета, модификовани су, што за резултат има сличне али
разнородне системе са различитом функционалношћу. Овако успостављени
информациони систем отежава праћење трага крви и компонената крви од даваоца ка
кориснику и обрнуто, као и праћење нежељених реакција, што отежава лоцирање и
исправљање евентуалних грешака, укључујући и благовремено повлачење јединица
крви и компонената крви из употребе. 

Проблеми у развоју информационог система са којима је суочена служба за
трансфузију крви у Републици Србији су следећи: 

– недостатак комуникационе и информатичке мреже између Института и завода за
трансфузију крви, између ових установа и болничких служби за трансфузију крви,
као и између Института и завода и Црвеног крста Србије; 

– недостатак документације о развоју софтверског пакета за постојећи
информациони систем; 

– недостатак јединствених модела података и функција; 

–
немогућност комплетног праћења трага крви од давалаца крви до прималаца крвних
елемената; 

– застарела опрема и програмска подршка са кадровима недовољно обученим за рад
на информационом систему; 

– недостатак документованог окружења из области квалитета и културе квалитета
потребних за стално унапређење квалитета ове службе; 

– недостатак адекватне заштите података и приступа подацима. 

 

2.4. Рад (учинак службе)

 

Све службе за трансфузију у 2007. години прикупиле су укупно 230.462, а у 2008.
години 238.199 јединица крви. Број прикупљених јединица у односу на укупну
популацију назива се индексом прикупљања крви (BCI – Blood Collection Index) и
код нас за 2007. и 2008. годину износи 3,18%. 

Годишње потребе здравствених установа израчунате су посредно, анализом годишње
потрошње јединица крви према стандардима годишње потрошње еритроцита по
болничком кревету. Према таквом прорачуну, потребно је постићи вредности
индекса прикупљања од 3,8% (укупно 277.928 јединица крви) до 4% (укупно 290.745
јединица крви). Евидентна је потреба за радом на омасовљењу давалаштва и
побољшању прикупљања крви са индексом прикупљања до 4%, чиме би се задовољиле
потребе здравствених установа у Републици Србији. 

 

3. ЦИЉ

 

Обезбеђивање адекватних количина безбедне крви и компонената крви за потребе
лечења крајњег корисника – пацијента. 

Специфични
циљеви:


1)
креирање и примена програма за област крви са стандардима, препорукама и
смерницама за све сегменте базичне трансфузије (мотивисање, регрутовање и
задржавање добровољних давалаца из ниско-ризичних популационих група,
прикупљање, тестирање, прерада, чување, управљање и дистрибуција крви и
компонената крви); 

2)
креирање националне политике у области клиничке трансфузије; 

3)
успостављање система управљања квалитетом; 

4)
унапређење рада и организација здравствених установа које обављају
трансфузиолошку делатност; 

5)
разматрање и оптимизација финансирања службе трансфузије крви на територији
Републике Србије; 

6)
побољшање инфраструктуре неопходне за унапређење безбедности крви и компонената
крви; 

7)
припрема програма континуиране едукације и обуке кадра у служби трансфузије; 

8)
успостављање и развијање јединственог здравственог информационог система у области
трансфузиолошке делатности. 

 

3.1. Креирање и примена програма са
националним стандардима, препорукама и смерницама за све сегменте базичне
трансфузије 

 

3.1.1. Мотивисање, регрутовање и задржавање
добровољних давалаца из ниско-ризичних популационих група

 

За постизање овог специфичног циља неопходно је креирати и применити одржив
програм који укључује едукативне, мотивационе и маркетиншке активности за
подизање нивоа свести и информисаности о анонимном, неплаћеном и добровољном
давалаштву крви, континуирано укључивање популације из ниско ризичних група у
добровољно давалаштво крви и задржавање редовних добровољних давалаца крви (у
даљем тексту: ДДК). 

Програм за мотивисање, регрутовање и задржавање добровољних давалаца крви требало
би да примени мултидисциплинарни приступ добровољном давању крви укључивањем
шире друштвене заједнице у своје активности. Таквим приступом промовисања
добровољног давања крви може да се постигне промена односа према добровољном
давалаштву крви и повећа број ДДК. 

Базичне активности овог програма јесу: 

– информисање и едукација целокупног становништва; 

– едукација волонтера Црвеног крста Србије; 

– дугорочна национална кампања за подизање свести о култури давања крви и
промовисању добровољног давалаштва крви; 

– мотивисање добровољних давалаца за аферезне поступке; 

– неговање пажње и захвалности према ДДК и сарадницима – волонтерима Црвеног
крста Србије. 

Базичне активности спроводе се одржавањем семинара, предавања, припремом и
дистрибуцијом промотивних материјала, медијском промоцијом добровољног
давалаштва крви (спотови, посебни догађаји, интервјуи, плакати, билборди и
лифлети са порукама за циљне популационе групе који се презентују планираном
динамиком), додељивањем знакова признања за одређени број давања крви, окупљање
ДДК као и медијске промоције давалаштва. 

Носиоци посла, односно одговорни за спровођење ових активности требало би да
буду Институт и заводи за трансфузију крви, Црвени крст Србије са мрежом
локалних организација и Институт за јавно здравље Србије „Др Милан Јовановић
Батут” са мрежом завода за јавно здравље. Ове установе би у самом спровођењу
активности требало да остваре блиску сарадњу са другим здравственим установама,
образовним установама и медијима. 

Одржив програм би требало спроводити континуирано и на дужи временски период. 

Евалуација: 

– процена резултата информисања и едукације целокупног становништва; 

– процена резултата едукације волонтера Црвеног крста Србије за рад на
популарисању давалаштва крви у свим срединама; 

– периодична анализа резултата националне кампање за подизање свести о
добровољном давалаштву крви; 

– процена резултата целог националног програма за мотивисање, регрутовање и
задржавање добровољних давалаца крви; 

– припрема годишњег извештаја о реализацији националног програма за
мотивисање, регрутовање и задржавање добровољних давалаца крви. 

 

3.1.2. Прикупљање крви

 

За постизање овог специфичног циља неопходно је припремити и реализовати
програм реорганизације активности на прикупљању крви у Републици Србији, којим
би се: 

– обезбедила координација активности на прикупљању крви; 

– максимизирало прикупљање, односно прикупило до 290.745 јединица крви годишње
у првој фази; 

– постигла већа безбедност прикупљених јединица крви; 

– наменски даваоци постепено заменили ДДК из ниско-ризичних популационих група;


– припремио програм бриге о даваоцима, како ДДК тако и добровољним даваоцима за
аферезне поступке (који подразумева информисање ДДК о њиховом здравственом
стању и подршку у случају појаве здравствених проблема). 

 

3.1.3. Програм реорганизације прикупљања
крви одвија се
у четири фазе:

 

1) Анализа прикупљања крви у свим здравственим установама која обухвата
анализу: 

– укупног броја прикупљених и издатих јединица крви; 

– учинка на акцијама на терену и у установи; 

– броја наменских и ДДК; 

– досадашњих планова прикупљања крви (нарочито дистрибуција акција по
сезонама); 

– постојећих и потенцијалних места прикупљања крви. 

2) Дефинисање стандарда, препорука и смерница за: 

– стандарде за прикупљање крви (стандардни састав екипе, задаци екипе,
минимални ресурси неопходни за рад, стандардан број јединица крви које би
требало прикупити дневно, недељно, годишње); 

– припрему писмених упутстава за активности екипа, односно писање стандардних
оперативних процедура; 

– припрему планова за постепено обустављање прикупљања у једној до три болнице
које не задовољавају стандарде у сваком региону; 

– припрему јединственог регистра давалаца за стална места прикупљања крви,
укључујући и перманентно одбијене и даваоце са ретким крвним групама; 

– стандардизацију мобилних екипа у складу са унапред дефинисаним стандардима; 

– формулисање плана обуке за мобилне екипе према прихваћеним стандардима и
према стандардним оперативним процедурама; 

– обезбеђивање неопходних средстава за рад мобилних екипа. 

3) Имплементација: 

– припрема плана прикупљања крви на основу потреба за крвљу и компонентама
крви; 

– заједничке акције мобилних екипа из Института и завода за трансфузију крви са
болничким екипама ради процене ситуације на терену; 

– обука мобилних екипа за рад према стандардима за рад на терену; 

– припрема плана за чување и дистрибуцију крви и компонената крви за подручја
које покривају мобилне екипе; 

– постепено преузимање одговорности Института и завода за трансфузију крви од
болничких служби за трансфузију крви према унапред припремљеном плану. 

4) Евалуација: 

– процена резултата прикупљања крви на терену; 

– периодична (месечна) анализа учинка на акцијама прикупљања на терену свих
мобилних екипа; 

– процена резултата годишњег плана потреба за крвљу и компонентама крви; 

– припрема годишњег извештаја о реализацији годишњег плана потреба за крвљу и
компонентама крви. 

 

3.1.4. Тестирање крви

 

Да би крв била безбедна неопходно је тестирати све јединице прикупљене крви. У
оквиру Стратегије неопходно је формулисати и реализовати програм за тестирање
крви, као и препоручени (базиран на међународним стандардима) протокол за рад
(алгоритам) који ће се примењивати у свим лабораторијама где се врши тестирање
крви. Уз то, веома је важно развијати протоколе за појединачне активности као
што су тестирање, селекција и евалуација скрининг тестова. 

Тестирање јединица крви је обавезно и укључује: 

– одређивање крвно групне припадности; 

– детекција маркера на присуство трансфузијски преносивих агенаса (до сада
познатих вируса хепатитиса Б (HBsAg) hepatitisa C (anti-HCV), вируса хумане
имунодефицијенције (анти-ХИВ) и Treponeme Pallidum – узрочника сифилиса; 

– тестирање плазме прикупљене за фракционисање крви подразумева коришћење PCR
технологије. 

Технике извођења тестова и учесталост контрола базирају се на препорукама самог
произвођача теста. 

Неопходни захтеви који се морају испоштовати да би се тестирање адекватно
спровело су: 

– добро едуковано особље; 

– доступност опреме и реагенаса; 

– обавезно коришћење атестираних тестова који се примењују у лабораторији. 

Скрининг тестирање мора да се изводи према прихваћеним стандардним оперативним
процедурама које се прихватају и хармонизују на националном нивоу. 

У циљу безбедности крви неопходно је вршити сталну едукацију особља запосленог
у лабораторијама. Сваки запослени би морао бити вакцинисан на HBV према водичу
добре произвођачке праксе. 

Све лабораторије би требало да имају програм обезбеђења квалитета. Јако је
важно стриктно се придржавати процедура које је прописала контрола квалитета.
Процедуре откривања и спречавања и техничких и административних грешака,
укључујући праћење и чување узорака крви обавезно морају да буду укључене у све
протоколе рада. 

У оквиру програма тестирања крви неопходно је успоставити референтну
лабораторију у којој постоје могућности за решавање свих нејасних резултата
добијених различитим ELISA тестовима. При том увођење у рутинску праксу Western blott технике и PCR технике за потврђивање поновно реактивних резултата намеће
се као императив за референтну лабораторију. 

Неопходно је установити квалитетну сарадњу са епидемиолошким службама које би
вршиле епидемиолошко праћење и анализу добијених резултата. Сви подаци који се
односе на резултате тестирања ДДК морају бити унети у компјутерску базу података
и не би смели да буду шире доступни. 

Неопходно је и формирање етичког комитета који би обавештавао ДДК о резултатима
тестирања на присуство маркера трансфузијски трансмисивних инфекција (ТТИ). 

 

3.1.5. Процесирање, складиштење и
дистрибуција крви
и компонената крви

 

За постизање овог специфичног циља Стратегије неопходно је припремити и
реализовати програм реорганизације активности на припреми, складиштењу и
дистрибуцију крви и компонената крви у Републици Србији којим би се: 

– обезбедиле адекватне количине безбедне крви и компонената крви – применити
затворен систем за припрему крви и компонената крви у свим центрима где се врши
припрема продуката; 

– обезбедиле адекватне количине аферезно прикупљених тромбоцита, леукоцита,
еритроцита и плазме у свим центрима где се врши припрема компонената крви; 

– створили услови (опрема, услови рада на одељењу и возила) за складиштење,
дистрибуцију и транспорт крви и компонената крви; 

– постигла већа безбедност припремљене крви и компонената крви;– одредиле
установе у којима ће се вршити тестирање и припрема крви и компонената крви; 

– припремио прецизан програм, како и где ће се вршити складиштење и транспорт
крви и компонената крви. 

Програм активности на припреми, складиштењу и дистрибуцији крви и компонената
крви одвија се у четири фазе. 

1) Анализа припреме крви обухвата анализу: 

– рада служби за припрему, складиштење и дистрибуцију крви и компонената крви; 

– укупног броја одређених јединица крви; 

– квалитета припремљених компонената крви; 

– досадашњих планова припреме крви (нарочито одлука о врсти кеса које се
примењују – четворострука, трострука, двострука). 

2) Дефинисање стандарда, препорука и смерница за: 

– обезбеђивање минималних стандарда за припрему, складиштење и дистрибуцију
крви и компонената крви – дневно, недељно, годишње; 

– припрему писмених упутстава за активности које се односе на припрему,
складиштење и дистрибуцију крви и компонената крви, односно писање стандардних
оперативних процедура; 

– припрему плана обуке за особље које је укључено у рад припреме, складиштења и
дистрибуције крви и компонената крви према стандардима и према стандардним
оперативним процедурама; 

– обезбеђивање неопходних средстава за рад на обради и дистрибуцији крви. 

3) Имплементација: 

– координација рада запослених у одељењима за припрему, складиштење и
дистрибуцију крви и компонената крви из Института и завода за трансфузију крви
са запосленима у стационарним здравственим установама и постепено преузимање
обавеза припреме, складиштења и дистрибуције крви и компонената крви према унапред
припремљеном плану; 

– обука запослених који раде у службама за припрему, складиштење и дистрибуцију
крви и компонената крви за рад према прихваћеним стандардима; 

– обука запослених за рад на аферезним поступцима; 

– припрема плана за чување и дистрибуцију крви и компонената крви за одређена
подручја. 

4) Евалуација: 

– периодична (месечна) анализа припремљене крви и компонената крви; 

– процена резултата целог програма; 

– годишњи извештај о припреми, складиштењу и дистрибуцији крви и компонената
крви, као и о аферезним поступцима.

 

3.1.6. Ресурси, продукти и коришћење плазме

 

Крајњи циљ Стратегије која се односи на коришћење плазме и производа од плазме је
да се постигне принцип самодовољности у Републици Србији. С једне стране, ово
значи да треба побољшати ресурсе плазме да би се задовољиле националне потребе.
Да би се то постигло, у Републици Србији треба да се производе довољне количине
плазме, а загарантовани квалитет је неопходан предуслов за њено фракционисање.
С друге стране, читав низ деривата плазме би требало да буду на располагању
српским клиничарима, и то: концентрати фактора VIII и IХ, имуноглобулини и
албумин. Деривати плазме треба да буду чисти и безбедни, а њихова производња
исплатива и да задовољава високе стандарде квалитета производње у складу са
прописима Добре произвођачке праксе (ГМП). 

За постизање овог специфичног циља Стратегије, неопходно је веома пажљиво
анализирати тренутно стање и извршити процену разних могућности. Ово питање је
врло сложено и подразумева узимање у разматрање принципа квалитета као и
етичких, финансијских и законских начела. 

Одлуку
о будућем плану инвестирања у фракционисање плазме донеће Влада и то на основу
ситуационе анализе и пословног плана. У међувремену, спровођење осталих
елемената Стратегије омогућило би прикупљање довољних количина крви у Републици
Србији и достизање ГМП стандарда у погледу прикупљања, тестирања, процесирања и
складиштења крви и тиме би се постигло повећање како количина, тако и квалитета
плазме. 

 

3.2. Креирање политике у области клиничке
трансфузије

 

Трансфузија крви и компонената крви у области клиничке трансфузије подразумева
контролу, одржавање и унапређење квалитета. 

Обезбеђује се: 

– промоција и рационална примена крви; 

– развој водича из области рационалне примене крви и компонената крви; 

– омогућавање доступности крви и компонената крви; 

– формирање болничких трансфузиолошких комисија при стационарним здравственим
установама чији је задатак медицинска контрола, праћење квалитета клиничке
трансфузије у оквиру стационарних здравствених установа и развијање стандарда и
индикатора квалитета који су потребни за увођење система контроле одржавања и
унапређења клиничке трансфузиолошке праксе. 

Према препорукама СЗО добра клиничка пракса у области клиничке трансфузије је: 

– примена крви и компонената крви само уз строге индикације и када је очекивани
терапијски ефекат већи од ризика; 

– доношење одлуке о примени терапије крвљу и компонентама крви које треба
заснивати на препорукама из националних водича, узимајући у обзир и специфичне
потребе сваког болесника појединачно; 

– смањење потреба болесника за алогеном трансфузијом свођењем на минимум сваког
губитка крви; 

– обавеза здравствених радника да у историји болести наведу прецизан разлог за
примену терапије; 

– стални надзор процеса трансфундовања крви и компонената крви болесницима од
стране квалификованих здравствених радника, оспособљених да уоче и правилно
реагују на настанак нежељених реакција; 

– давање правовремене информације болесницима о разлозима за примену крви и
компонената крви и узимање њихове сагласности за примену истих; 

– доношење одлуке о трансфузији еритроцита не само на основу концентрације
хемоглобина у крви болесника, већ и на основу процене његовог клиничког стања; 

– давање одговарајуће супституционе терапије (физиолошки раствор, колоиде,
кисеоник, итд.) болеснику у случају акутног губитка крви. 

У оквиру политике у области клиничке трансфузије неопходно је израдити клиничке
водиче намењене увођењу стандарда у лечењу крвљу и компонентама крви. 

Важан сегмент клиничке трансфузиолошке праксе је и повезивање Института и
завода за трансфузију крви, с једне стране и болничких трансфузиолошких служби,
с друге стране. 

Да би се обезбедила добра клиничка пракса у области клиничке трансфузије
неопходно је: 

– укључити докторе медицине у стационарним здравственим установама у програме
обуке; 

– формирати болничке трансфузиолошке комисије који би требало да промовишу
рационалну примену крви и компонената крви; 

– омогућити доступност крви и компонената крви; 

– унапредити примену компонентне терапије; 

– подстакнути примену аутологне трансфузије за специфичне индикације; 

– правилно руковати инвентаром крви и компонената крви; 

– обезбедити учешће експерата из области трансфузије. 

Болничке трансфузиолошке комисије у стационарним здравственим установама
требало би да спроводе политику у области клиничке трансфузиологије и да у
складу са њом и са постојећим клиничким водичима доприносе развоју јединствених
стандардних оперативних поступака, и то у вези са: 

– узимањем узорака за претрансфузијске лабораторијске тестове компатибилности; 

– преузимањем крви и компонената крви из болничке службе за трансфузију или
неког другог места предвиђеног за чување; 

– процесом примене и праћења болесника који примају крв и компоненте крви; 

– специфичним поступцима документовања и евидентирања процеса примене јединица
крви и компонентама крви; 

– збрињавањем, испитивањем и евидентирањем нежељених ефеката терапије крвљу и
компонентама крви; 

– избором едукације и обуке запослених који су укључени у болничку
трансфузиолошку праксу. 

 

3.3. Успостављање система управљања
квалитетом

 

Да би службе које се баве трансфузиологијом обезбедиле довољну количину крви и
компонената крви високог квалитета, са максималном ефикасношћу и минималним
ризиком по даваоце и пацијенте, потребно је успоставити систем управљања
квалитетом. Успостављање система квалитета је обавезујуће за чланице Европске
уније према директивама Савета Европе којом се утврђују стандарди квалитета и
безбедности за прикупљање, тестирање, припрему, складиштење и дистрибуцију крви
и компонената крви. 

Систем квалитета обухвата, управљање, осигурање и стално унапређење квалитета,
здравствене раднике и здравствене сараднике, просторије и опрему,
документацију, прикупљање, тестирање, прераду, чување, дистрибуцију и издавање
крви и компонената крви, као и контролу квалитета, повлачење компонената крви,
унутрашњу и спољну проверу квалитета стручног рада, којима се обезбеђује
највиши ниво квалитета и безбедности крви и компонената крви. 

 

3.3.1 Захтеви система квалитета

 

Систем обезбеђивања квалитета подразумева: 

– организациону структуру са јасно дефинисаним одговорностима и овлашћењима
свих функција и везама између функција; 

– унапред утврђене и обезбеђене потребне ресурсе (кадрови, опрема, простор); 

– све критичне процесе описане у одговарајућим инструкцијама, који се изводе у
складу са принципима добре праксе и који су усаглашени са одговарајућим
прописима; 

– праћење, мерење и унапређивање квалитета производа и услуга. 

У систему квалитета за трансфузијске установе морају бити описани следећи
процеси који се обављају у трансфузиолошким установама: 

1) управљање квалитетом и променама; 

2) организација и кадрови; 

3) просторије, укључујући и места за прикупљање крви на терену; 

4) опрема и материјали; 

5) документација; 

6) прикупљање крви; 

7) припрема компонената; 

8) складиштење и дистрибуција; 

9) праћење квалитета; 

10) тестирање крви; 

11) уговарање; 

12) одступања, жалбе, нежељене реакције, повлачење јединица, корективне и
превентивне мере; 

13) интерне провере, екстерне провере и мере за побољшање. 

 

3.3.2. Документација система квалитета

 

Основу система квалитета чини документација. Хијерархија документације коју је
потребно увести приказана је по нивоима важности, обимности и одлучивању. 

– Ниво 1 – Политика квалитета и пословник о квалитету. Политика квалитета је
кратка и јасна изјава руководства у којој се дефинише значај квалитета за
трансфузиолошку установу и објашњава како се квалитет достиже и одржава уз
посвећеност руководства и укључивање свих запослених. 

– Ниво 2 – Процедуре система квалитета описују опште процесе система квалитета
и управљање процесима у оквиру организације; дефинише како, када и где се
процес одвија, ко су учесници и обично укључује више одељења организације. 

– Ниво 3 – Стандардне оперативне процедуре су корак по корак инструкције које
запослени користи ради извршења одређеног посла. Обично се односе на конкретно
радно место. Број и садржај стандардних оперативних процедура зависи од врсте и
сложености активности која се обавља и степена обучености запослених. 

– Ниво 4 – Записи у које спадају сви документи који настају као резултат
спровођења активности, као што су обрасци, извештаји, радне листе, евиденције,
књиге, подаци у електронској форми и сл. За сваки запис је дефинисано време и
место чувања. 

 

3.3.3. Имплементација система квалитета

 

Квалитет представља обавезу и одговорност свих лица укључених у рад
трансфузиолошких установа. 

Да би се систем успоставио неопходно је: 

– успоставити систем квалитета; 

– истаћи важност задовољења захтева стандарда и промовише културу квалитета
међу запосленима; 

– дефинисати политику и циљеве квалитета; 

– одредити одговорно лице за питања квалитета; 

– обезбедити одговарајуће ресурсе. 

Да би систем квалитета заживео потребно је: 

– едуковати запослене о појму квалитета, захтевима и практичној примени и
користи у организацији; 

– идентификовати процесе и активности у оквиру службе; 

– израдити документацију, описати активности и процесе; 

– одобрити, означити и дистрибуирати документацију како би била под контролом и
расподељена на потребна места; 

– обучити запослене за рад према документацији; 

– доследно спроводити процедуре система квалитета; 

– водити записе као доказе да је активност извршена; 

– контролисати вођење документације. 

 

3.3.4. Акредитација и лиценцирање

 

Акредитација здравствених установа које се баве прикупљањем, обрадом,
тестирањем и дистрибуцијом крви, као и лиценцирање здравствених радника врши у
складу са законом којим се уређује здравствена заштита. 

 

3.4. Унапређење служби за трансфузију крви

 

Добра организациона структура здравствених установа, односно служби за
трансфузију крви представља кључ за обезбеђивање адекватних количина безбедне
крви и компонената крви. 

Такође, треба промовисати и подржати примену савремених технологија, примену
униформне опреме, реагенаса, тестова и замена за крв, као и јединствен информациони
систем за целу службу. 

Према смерницама СЗО задатак Републичке стручне комисије за трансфузију крви,
јесте: 

– праћење побољшања у обезбеђивању довољних количина безбедне крви и
компонената крви у земљи, узимајући у обзир регионалне специфичности, густину
насељености, доступност и развијеност здравствене заштите; 

– пружање стручне помоћи у развоју стандардног формата за креирање националне
базе података за службу трансфузије крви; 

– формирање одговарајућих поткомисија за прикупљање крви (стручна помоћ у вези
са програмима за регрутовање добровољних давалаца крви и ефикасног прикупљања
крви), техничка питања (програм тестирања крви, управљање квалитетом,
рационална примена крви, обука, итд.) и пропаганда (за помоћ програмима за
едукацију опште популације и обезбеђивање материјалних средстава). 

Имплементација програма у области трансфузиологије обухвата: 

– сарадњу са заводима за трансфузију крви, Црвеним крстом Србије и удружењима
добровољних давалаца крви; 

– координисање припреме годишњег плана 
прикупљања крви и програма мотивације и
едукације добровољних давалаца крви; 

– обезбеђивање униформности стандарда техничког извођења активности; 

– обезбеђивање униформности стандарда информационог система; 

– успостављање механизама праћења и евалуације и обезбеђивање управљања
квалитетом; 

– подстицање истраживања и развоја; 

– припрема плана за ванредне прилике. 

 

3.5. Разматрање и оптимизација финансирања трансфузиолошке
службе

 

Планирање средстава за финансирање трансфузиолошке службе врши се: 

1) По врсти установе: 

– на основу плана рада, за оне здравствене установе које се баве ДДК и свим
оним трансфузиолошким процедурама које се односе на прикупљање, тестирање,
процесирање, складиштење, транспорт и рационалну примену крви, усклађеног са
планом потреба за крвљу и компонентама крви здравствених установа (тзв. болничке
службе за трансфузију крви) које се налазе на територији коју покрива установа
која се бави ДДК. 

На основу реализованог плана рада из претходне године, Министарство здравља
директно опредељује средства Црвеном крсту Србије за активности на унапређењу
добровољног давалаштва крви. Здравствене установе које се баве ДДК добијају
средства директно од стране Министарства здравља за активности од општег
интереса, у складу са чланом 18. тачка 15. Закона о здравственој заштити
(„Службени гласник РС”, број 107/05), у области трансфузиолошке делатности (као
нпр. унапређење давалаштва крви, вођење регистра хемофиличара и болесника код
којих је извршена трансплантација органа). Те установе такође добијају средства
од филијала Републичког завода за здравствено осигурање за специфичне
трансфузиолошке услуге као што су: испитивање поремећаја хемостазе, типизација
ткива, пренатална заштита, биохемијске и имунохемиске анализе,
судско-медицинска вештачења и сл. 

Програм „Подстицање активности на омасовљавању добровољног давалаштва крви”
спроводе Институт, Завод за трансфузију крви Нови Сад, Завод за трансфузију
крви Ниш и Црвени крст Србије. 

Подстицање
активности ДДК представља организовање и спровођење различитих активности на
мотивацији, регрутовању и задржавању добровољних неплаћених давалаца крви из
нискоризичних група становништва са посебним фокусом на подмлађивање структуре
добровољних давалаца. 

Спровођење овог програма осигурава обезбеђивање довољних количина безбедне крви
и компонената крви за потребе здравствених установа у Републици Србији уз
поштовање начела добровољног, анонимног, ненаграђеног и редовног давања крви,
једнаке бриге о свим даваоцима крви и подједнаке доступности и истог квалитета
за потребе лечења свих становника Републике Србије. Оптималне годишње потребе
подразумевају квалитетно функционисање здравствене службе. 

На основу плана потреба, за установе које се баве активностима које су директно
у вези са болесником, односно болничке службе за трансфузију крви, начином
којим ће се финансирати установа у којој је смештен болесник, тј. средства се
добијају директно од филијала Републичког завода за здравствено осигурање. 

2) На основу цене коштања крви и компонената крви која одражава трошкове прикупљања,
тестирања, процесирања, складиштења, дистрибуције крви и компонената крви и
занављања објеката и опреме као и цене услуга које укључују све трошкове у вези
са пружањем услуга. 

 

3.5.1. Усвајање методологије за формирање и
усклађивање ценовника производа и услуга службе за трансфузију крви

 

Неопходно је постићи сагласност између институција које учествују у финансирању
– Републичког завода за здравствено осигурање и Министарства здравља, као и
других институција (Министарство финансија) о обрачуну који би требало да се
примени за утврђивање јединичних цена производа и услуга у овој области.
Неопходно је да се обрачун користи дугорочно, а ревидира у случају промена у
технологији производње одређених производа и пружања услуга. Он би такође
требало да поштује принцип покрића трошкова тј. да се сви директни и индиректни
трошкови узроковани од стране појединачног производа или услуге укључе у
обрачун, укључујући и амортизацију основних средстава. 

Ревидирање ценовника би требало да се спроводи редовно, минимално једном
годишње и то у случају драматичних скокова стопе инфлације или промене
вредности домаће валуте. 

Овакво ревидирање би се састојало у одређивању цена радне снаге и потрошног
материјала за следећи плански период, на бази текућих цена или трошкова
увећаних за предвиђени проценат инфлације. 

 

3.6. Побољшање инфраструктуре неопходне за унапређење
безбедности крви и продуката од крви

 

Квалитет услуга и производа у трансфузији непосредно зависи од услова у којима
се обављају активности. Свака установа мора да дефинише, обезбеди и одржава
инфраструктуру потребну за постизање усаглашености са захтевима производа. 

Инфраструктура обухвата: 

– зграде, радни простор и припадајућу опрему; 

– процесну опрему (хардвер и софтвер); 

– услуге подршке (транспортне и комуникационе). 

Према Директиви 2002/98/ЕЦ, установе које се баве основним активностима у
трансфузији крви (прикупљањем, тестирањем, процесирањем, складиштењем и
дистрибуцијом крви) морају да се придржавају правила Добре произвођачке праксе
(ДПП) за лекове у медицини. Према ДПП, просторије и опрема морају да буду
смештене, пројектоване, изведене, прилагођене и одржаване тако да одговарају активностима
које треба да се изводе. 

Наведена побољшања би требало да се одвијају по фазама: 

а) припрема стандарда који ће детаљније одређивати захтеве у погледу објеката и
опреме; 

б) предузимање поправки или изградња нових објеката у заводима за трансфузију
крви и Институту; 

в) набавка нове и савременије опреме, која ће бити стандардизована у установама
које се баве основним трансфузиолошким активностима; 

г) план одржавања како објеката, тако и опреме. 

 

3.7. Припрема програма континуиране
едукације
и обуке кадра у службама трансфузије крви

 

Запослени који обављају послове који утичу на квалитет производа и услуга
морају да буду оспособљени у погледу образовања, обуке, знања и искуства. На
основу савремених достигнућа неопходно је припремити програме континуиране
едукације, обуке и иновације знања запослених у свим сегментима службе
трансфузије крви у Републици Србији. 

Свака установа мора да: 

– дефинише потребну оспособљеност особља које обавља послове који утичу на
квалитет производа; 

– обезбеди обуку или предузме друге мере да се задовоље ове потребе; 

– оцењује делотворност и успешност предузетих мера; 

– осигура да запослени буду свесни значаја и важности својих активности и
начина на који они доприносе остваривању циљева квалитета; 

– води и чува документацију о образовању, обуци, знању и искуству. 

У циљу развоја способности и знања запослених треба: 

– утврдити способности и нивое знања запослених; 

– утврдити програме и планове за развој способности запослених; 

– реализовати програме и планове обуке. 

 

3.8. Успостављање јединственог здравственог информационог
система у области трансфузиологије

 

Информациони систем одражава се на многе важне аспекте трансфузије крви, почев
од регистрације и одбијања давалаца, праћења трага крви од даваоца до корисника
све до обезбеђења квалитета и финансијског менаџмента. Сходно томе, инвестирање
у информациони систем представља важну компоненту Стратегије, и требало би да
резултира успостављањем исплативог (кост-ефективног) система података како
унутар Института и завода за трансфузију крви, тако и међу њима. Ово је од
највеће важности за постизање ефикасности у раду и дугорочне безбедности како
за даваоце тако и за пацијенте. 

За успостављање овог система неопходно је: 

а) размотрити и унифицирати кодове и систем нумерисања у свим установама које
се баве трансфузијом, и то у складу са међународним информационим стандардом
за трансфузију крви (ИСБТ 128), чиме би се омогућио приступ и трансфер
података; 

б) валидирати и имплементирати системски софтвер за менаџмент у трансфузији, за
почетак за Институт и заводе у Нишу и Новом Саду, а касније и за болничке
службе за трансфузију крви; 

в) разменити информације у окружењу са системом квалитета између установа у
Београду, Нишу и Новом Саду и између тих установа и болничких служби за
трансфузију крви преко јединствених образаца за податке и информатичких
стандарда и индикатора; 

г) побољшати менаџерске капацитете и капацитете људских ресурса у одељењима за
информатику, укључујући обуку информатичког, медицинског и административног
кадра. 

 

4. ПРАЋЕЊЕ И ЕВАЛУАЦИЈА ОБЕЗБЕЂИВАЊА АДЕКВАТНИХ
КОЛИЧИНА БЕЗБЕДНЕ КРВИ

 

За спровођење циљева Стратегије неопходни су континуирано праћење и евалуација.
Праћење представља континуирану активност усмерену на процесе који се одвијају,
а евалуација представља периодичне и циљане активности које мере исходе или
ефекте програма. И праћење и евалуација постижу се мерењем показатељима и
спровођењем различитих истраживања. 

 

4.1. Показатељи унапређења мотивисања,
регрутовања и задржавања добровољних давалаца крви

 

Креиран програм едукативних, мотивационих и маркетиншких активности за подизање
нивоа свести и информисаности о ДДК. 

Повећан број добровољних давалаца крви из ниско-ризичних популационих група. 

Смањен број наменских давалаца. 

Повећан број добровољних давалаца за аферезне поступке из ниско-ризичних
популационих група. 

Побољшан програм едукације волонтера Црвеног крста Србије редовним
организовањем семинара равномерно на територији Републике Србије. 

Успостављен програм едукације школске деце и целокупног становништва. 

Креирана дугорочна национална кампања за подизање свести о култури давања крви
и промовисање ДДК. 

 

4.2. Показатељи прикупљања адекватних и
безбедних количина крви

 

Повећан број прикупљених јединица крви до 40 јединица на 1000 становника. 

Повећан број прикупљених јединица тромбоцита аферезним поступком. 

Смањени трошкови по прикупљеној јединици крви. 

Успостављени стандарди за прикупљање крви. 

Примена јединственог упитника за даваоце. 

Провера и одбијање давалаца ризичног понашања. 

Провера здравственог стања и одбирање болесних давалаца. 

Провера хемоглобина давалаца и одбијање анемичних давалаца. 

Припрема програма за бригу о даваоцима. 

 

4.3. Показатељи обезбеђења квалитета

 

Безбедна крв и компоненте крви према дефинисаним стандардима квалитета. 

Валидација и статистичка анализа резултата тестирања према дефинисаним
стандардима квалитета. 

Праћење давалаца позитивних на ТТИ маркере. 

Праћење процедура благовремене примене и процедуре одбацивања. 

Доступност, одржавање и валидација опреме и специфичног потрошног материјала. 

Успостављен систем чувања, дистрибуције и транспорта са циљем очувања хладног
ланца. 

Редовне, систематске и ефективне контроле. 

 

4.4. Показатељи клиничке трансфузије

 

Примена националних водича за рационалну примену крви. 

Редовно праћење процеса транфундовања крви и компонената крви. 

Спровођење претрансфузијских лабораторијских тестова. 

Смањен број пост-трансфузијских реакција. 

Образовање болничких трансфузиолошких комисија. 

Обука лекара у стационарним здравственим установама од стране експерата из
области трансфузиологије. 

Унапређена примена компонентне терапије. 

Смањена потрошња крви и компонената крви у терапијским процедурама. 

Документовање и евидентирање процеса трансфундовања крви и компонената крви. 

Тестирање, испитивање и евидентирање нежељених ефеката терапије крвљу и
компонентама крви. 

 

4.5. Показатељи организационих капацитета и имплементације
Стратегије

 

Прихваћена Стратегија обезбеђења адекватних количина безбедне крви и
компонената крви у Републици Србији. 

Образована Републичка стручна комисија за трансфузију крви. 

Припремљени национални програми за област крви. 

Унапређене служби за трансфузију крви. 

Усвојен Закон у области трансфузије. 

Припремљене и усвојене смернице и препоруке за све сегменте базичне
трансфузије. 

Оптимизиран начин финансирања службе трансфузије. 

Опрема и процедуре стандардизоване. 

Успостављен информациони систем за праћење јединице крви од даваоца до
примаоца. 

Припремљени програми за континуирану едукацију и обуку особља. 

Успостављен ефикасан систем набавке, логистике и дистрибуције. 

Успостављен програм спољне контроле квалитета крви и компонената крви. 

 

5. АКЦИОНИ ПЛАН

 

Даље активности на разради документа Стратегије укључиће израду Акционог плана
за спровођење Стратегије (у даљем тексту: Акциони план) и дефинисање конкретних
мера и активности, показатеље за њихово праћење, одговорне институције,
временске рокове за реализацију активности и потребна средства. Спровођењем
Акционог плана реализоваће се циљеви постављени овим документом. 

Средства за реализацију Стратегије биће предвиђена Акционим планом у складу са
средствима обезбеђеним у буџету Републике Србије. Акциони план за период од
2009. до 2015. године, Влада ће утврдити до 31. децембра 2009. године. 

 

6. ЗАВРШНИ ДЕО

 

Ову стратегију објавити у „Службеном гласнику Републике Србије”. 

 

05 број 500-1430/2009 

У Београду, 13. марта 2009. године 

Влада 

Први потпредседник Владе – 

заменик председника Владе, 

Ивица Дачић, с.р.