Редакцијски пречишћен текст
 

 

 

На основу члана 126.
став 2. Закона о радиодифузији („Службени гласник РС”, бр. 42/02 и 97/04),

Министарство културе
доноси

 

  

ПРАВИЛНИК 

о начину приватизације радио, односно телевизијских
станица локалних и регионалних заједница 

 „Службени
гласник РС“, бр. 51 од 17. јуна 
2005, 34 од 12. априла 
2007.

 

 

Члан 1.

Овим правилником ближе
се уређује начин приватизације радио, односно телевизијских станица локалних и регионалних
заједница чији су оснивачи једна или више скупштина општина или скупштина града.


 

Члан 2.

Приватизација радио,
односно телевизијских станица из члана 1. овог правилника врши се на начин којим
се обезбеђује континуитет у производњи и емитовању програма. 

Континуитет у производњи
и емитовању програма из става 1. овог члана обезбеђује се у периоду који не може
бити краћи од пет година од дана закључивања уговора о продаји капитала, у складу
са дозволом за емитовање програма добијеној на јавном конкурсу који се спроводи
према Закону о радиодифузији. 

Обезбеђивање континуитета
у производњи и емитовању програма не односи се на раидо, односно телевизијске станице
које на јавном конкурсу за издавање дозвола за емитовање програма буду одбијене.


 

Члан 3.

Приватизација радио,
односно телевизијских станица из члана 1. овог правилника врши се у складу са прописима
којима се уређује приватизација, односно продајом капитала тих радио и телевизијских
станица путем јавног тендера или путем јавне аукције. 

 

Члан 4.

Државни капитал који
се у акцијама преноси без накнаде запосленима у радио, односно телевизијским станицама
локалних и регионалних заједница, које се приватизују методом јавног тендера, односно
методом јавне аукције, не може бити већи од 15% капитала који се приватизује.*

 

*Службени
гласник РС, број 34/2007

 

 

Члан 5.

Продаја капитала радио,
односно телевизијских станица из члана 1. овог правилника врши се свим заинтересованим
правним и физичким лицима, осим лицима из члана 42. Закона о радиодифузији. 


Ако је физичко лице учесник
на аукцији, односно тендеру, у поступку приватизације радио, односно телевизијских
станица из члана 1. овог правилника, то лице је дужно да достави оверену изјаву
да се евентуалним издавањем дозволе за емитовање програма неће остварити недозвољена
медијска концентрација, у смислу одредаба Закона о радиодифузији.*

Изјаву из става 2. овог
члана за правно лице прилаже и потписује директор, односно лице овлашћено за заступање.*

 

*Службени
гласник РС, број 34/2007

 

 

Члан 5а.*

По завршеном надметању,
односно проглашењу најповољније понуде, ималац дозволе за емитовање програма дужан
је да за промену власничке структуре, пре потписивања уговора о продаји капитала,
прибави сагласност Републичке радиодифузне агенције у складу са чланом 41. став
4. Закона о радиодифузији.*

 

*Службени
гласник РС, број 34/2007

 

 

Члан 6.

Даном ступања на снагу
овог правилника престаје да важи Правилник о начину приватизације радио и/или телевизијских
станица локалних и регионалних заједница („Службени гласник РС”, број 95/04). 


 

Члан 7.

Овај правилник ступа
на снагу осмог дана од дана објављивања у „Службеном гласнику Републике Србије”.

 

  

Број 011-00-00065/2004-10

У Београду, 14. јуна 2005. године

Министар,

Драган Којадиновић, с.р.