На основу члана 43. став 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), на предлог Министарства правде,
Влада доноси
 
ЗАКЉУЧАК
"Службени гласник РС", број 6 од 28. 
				јануара 2016.
 
1. Усваја се Кодекс понашања чланова Владе о границама дозвољености коментарисања судских одлука и поступака, који је одштампан уз овај закључак и чини његов саставни део.
2. Овај закључак објавити у „Службеном гласнику Републике Србије”. 
05 број 700-656/2016
У Београду, 23. јануара 2016. године
Влада
Председник,
Александар Вучић, с.р.
КОДЕКС ПОНАШАЊА 
ЧЛАНОВА ВЛАДЕ О ГРАНИЦАМА ДОЗВОЉЕНОСТИ КОМЕНТАРИСАЊА СУДСКИХ ОДЛУКА И ПОСТУПАКА
1. Претпоставка невиности. Члан Владе дужан је да поштује претпоставку невиности. У том смислу, члан Владе не сме у јавним изјавама и наступима у јавности означити учиниоцем кривичног дела лице против кога је покренут кривични поступак или у односу на које су предузете радње које претходе кривичном поступку (нпр. хапшење, саслушање ухапшеног, задржавање осумњиченог), пре правноснажне одлуке суда којом се утврђује одговорност тог лица.
Члан Владе дужан је да поштује претпоставку невиности и у случају да ту претпоставку не поштује један или више медија. 
2. Очување ауторитета и непристрасности суда. Члан Владе дужан је да поштује ауторитет и непристрасност суда. У том смислу, члан Владе не сме у јавним изјавама и наступима у јавности у току трајања кривичног поступка износити идеје, информације или мишљења којима се предвиђа исход тог поступка или којима се оцењује процесна вредност доказа, који су изведени или треба да буду изведени у том поступку, на начин на који је могуће утицати на исход кривичног поступка. 
Забрана из става 1. ове тачке има за циљ да спречи да се намерним или ненамерним притиском на суд окривљеном ускрати право на правично и непристрасно суђење, али не и да утиче на право члана Владе да износи идеје, информације или мишљења о раду судова и других правосудних органа.
3. Сходна примена на друга казнена дела и поступке. Правила овог кодекса сходно се примењују на јавне изјаве и наступе у јавности члана Владе у вези са учињеним прекршајима или привредним преступима, као и прекршајним поступцима и поступцима за привредне преступе.
Правила из тачке 2. овог кодекса сходно се примењују на јавне изјаве и наступе у јавности члана Владе и у вези са другим судским поступцима.