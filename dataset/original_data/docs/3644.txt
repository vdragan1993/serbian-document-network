На основу члана 9. Закона о концесијама („Службени гласник
РС”, број 55/03) и члана 43. став 1. Закона о Влади („Службени гласник РС”, бр.
55/05 и 71/05),

Влада доноси
 
ОДЛУКУ
о давању концесије за
изградњу, коришћење и одржавање аутопутског правца од Хоргоша до Пожеге 
„Службени гласник
РС“, број 80 од 20.
септембра 2005.

 
 
1.
Предмет концесије је:
ЛОТ1:
БЕОГРАД – ПОЖЕГА: финансирање, пројектовање, изградња, коришћење и одржавање дела
аутопута Е-763 од Београда до Пожеге, у дужини од око 148 km.
ЛОТ2:
ХОРГОШ – НОВИ САД: финансирање, пројектовање, изградња, коришћење и одржавање дела
аутопута Е-75 од Хоргоша km 1+100 до Новога Сада km 108+000, у дужини од 106,9 
km,
и то:
1)
финансирање, пројектовање, изградња, коришћење и одржавање леве траке аутопута од
Хоргоша до Новог Сада у дужини од 106,9 km;
2)
коришћење и одржавање постојеће десне траке аутопута од Хоргоша до Новог Сада у
дужини 106,9 km.
ЛОТ3:
НОВИ САД – БЕОГРАД: коришћење и одржавање дела аутопута од Новог Сада km
108+000 до Београда (Батајница циглана) km 176+000, у дужини од 68 km и то:
1)
коришћење до краја 2008 године;
2)
коришћење и одржавање од 2009. године. 
 
2.
Концесија се даје на рок до 25 година. 
 
3.
Концесија се даје на основу поступка јавног тендера који се састоји од две фазе.
У првој фази утврдиће се квалификације кандидата на основу услова из тачке 4. ове
одлуке. У другој фази ће понуђачи, којима је призната квалификација, бити позвани
да доставе своје понуде. Тендерска комисија ће, на основу услова из тачке 5. ове
одлуке, предложити најповољнијег понуђача.
Министарство
за капиталне инвестиције објављује оглас о јавном тендеру у „Службеном гласнику
Републике Србије”, дневном листу „Политика”, међународном листу „Финанциал тимес”,
и на wеб сите-у Министарства за капиталне инвестиције.
Министарство
за капиталне инвестиције припрема документацију неопходну за спровођење поступка
јавног тендера, и то:
1)
Упутство за припрему докумената за утврђивање техничке, финансијске и искуствене
квалификације кандидата;
2)
Тендерску документацију, на основу које ће квалификовани кандидати припремити своју
понуду, а која садржи:
(1)
инструкције понуђачима; 
(2)
обрасце банкарских гаранција;
(3)
нацрт уговора о концесији; 
(4)
пројекте, техничке спецификације;
(5)
остала документа.
Јавни
тендер спроводи Тендерска комисија коју образује министар за капиталне инвестиције.
Једног члана Комисује именује Народна скупштина.
Тендерска
комисија је дужна да:
1)
по истеку рока од 45 дана од дана објављивања огласа о јавном тендеру сачини листу
квалификованих кандидата, после чега им упућује позив за преузимање тендерске документације
и подношење понуда и одређује рок за подношење понуда;
2)
у року од 60 дана од дана отварања понуда достави Влади извештај о спроведеном јавном
тендеру са предлогом о избору најповољнијег понуђача. 
Влада
доноси одлуку о одређивању концесионара у року од 30 дана од дана пријема извештаја
Комисије и објављује је у „Службеном гласнику Републике Србије”.
Учесник
на јавном тендеру има право приговора на законитост спроведеног поступка у року
од 15 дана од дана пријема обавештења о резултатима јавног тендера. 
Влада
ће у року од 15 дана од дана пријема приговора одлучити о поднетом приговору. Акт
органа донет по приговору је коначан.
 
4.
Концесија се може дати правном домаћем или страном лицу, које испуњава следеће услове:
1)
да је регистровано код надлежног суда, односно другог органа, као и да је регистровано
за обављање делатности која је предмет концесије, у складу са прописима државе у
којој има седиште;
2)
да није покренут поступак стечаја или ликвидације или други поступак због кога би
остваривање права и обавеза из концесионог односа било неизвесно (статусне промене);
3)
да је измирило обавезе по основу пореза, других јавних дажбина, као и социјалних
давања у складу са законима земље у којој има седиште;
4)
да одговорно лице понуђача није правноснажном одлуком осуђено за учињено кривично
дело из области привреде у последње две године, да се не води истрага против одговорног
лица и да одговорно лице понуђача није кажњавано за привредни преступ у последње
две године;
5)
да има одговарајући бонитет додељен од стране квалификоване специјализоване агенције,
или да има одговарајући кредитни рејтинг додељен од стране интернационалне рејтинг
агенције;
6)
да има укупни годишњи обрт од најмање 4.000 милиона евра у последње три године;
7)
да има искуство у пројектовању аутопутева од најмање 150 km у последњих пет година;
8)
да има искуство у изградњи аутопута од најмање 150 km у последњих пет година;
9)
да има искуство у управљању аутопута од најмање 150 km у последњих пет година;
10)
да има искуство у реализацији уговора о концесији за изградњу, коришћење и одржавање
аутопута од најмање 150 km у задњих 10 година;
11)
да водећи стручни тим кандидата располаже референцама на пословима који су обухваћени
реализацијом предмета концесије.
Огласом
о јавном тендеру, односно Упутством за припрему докумената за утврђивање техничке,
финансијске и искуствене квалификације кандидата, биће одређена врста и садржина
докумената којима се доказује испуњеност услова из става 1. ове тачке.
 
5.
Избор најповољноје понуде вршиће се на основу следећих критеријума:
1)
рок трајања концесије;
2)
начин и услови обезбеђивања финансијских средстава за реализацију предмета концесије;
3)
кредитни рејтинг подносиоца понуде;
4)
кредитни рејтинг банака које обезбеђују финансијска средства и гаранције за обављање
концесионе делатности који не сме бити нижи од АА категорије;
5)
искуство у реализација сличних пројеката;
6)
степен и начин ангажовања домаћих пројектаната и извођача, као и коришћења материјала,
производа и услуга;
7)
прогноза саобраћаја;
8)
висина накнаде за коришћење аутопута;
9)
висина концесионе накнаде;
10)
услови и начин одржавања објеката који су предмет концесије;
11)
процена утицаја предмета концесије на животну средину и предложене мере заштите
животне средине;
12)
планирани приходи и расходи;
13)
интерна стопа приноса концесионара;
14)
проценат реинвестирања остварене добити у домаћу привреду у концесионом периоду.
 
6.
Ради обављања концесионе делатности оснива се концесионо предузеће као друштво са
ограниченом одговорношћу или акционарско друштво, у складу са законом којим се уређује
правни положај привредних друштава.
Концесионо
предузеће се оснива у року од 60 дана од дана закључења уговора о концесији, осим
ако предузеће, односно друго правно лице већ има основано предузеће за обављање
делатности која је предмет концесије на територији Републике Србије.
Концесионо
предузеће обезбеђује да се пројектовање, изградња, коришћење и одржавање предмета
концесије врши у складу са прописима Републике Србије, стандардима и нормативима
којима се уређује просторно и урбанистичко планирање, изградња објеката, коришћење
добара од општег интереса, као и прописима из области заштите животне средине. Материјали,
опрема који се уграђују морају задовољавати услове квалитета утврђене ЈУС стандардима
и другим европским и светским стандардима о квалитету.
Коришћење
дела аутопута који је предмет концесије, обављање саобраћаја на том делу и обављање
послова наплате, врши се у складу са прописима којима се уређују услови и начин
коришћења и одржавања магистралних и регионалних путева, с тим да се обезбеди највиши
ниво сигурности и удобности саобраћаја на аутопуту.
Висина
накнаде за коришћење аутопута утврђиваће се по тарифама за одговарајуће категорије
возила у Републици Србији и биће усклађена са препорукама Европске уније и висином
путарина суседних земаља. Висина накнаде, као и тарифни систем подлежу одобрењу
Владе, као и свака промена тог система.
 
7.
Концесионар је обавезан да, за време трајања концесије, предузима све неопходне
мере, у складу са републичким прописима, у циљу обезбеђења заштите животне средине,
заштите здравља људи и животиња, као и обезбеђења објеката који су предмет концесије.
Мере
заштите животне средине, безбедности и здравља људи и животиња биће дефинисани уговором
о концесији у складу са позитивним прописима, као и стандардима развијених европских
земаља.
 
8.
Концесионар обезбеђује следеће гаранције банке, или конзорцијума банака:
1)
гаранцију за обезбеђење средстава за изградњу објекта који је предмет концесије
на износ 10% од предрачунске вредности инвестиција;
2)
гаранцију за добро извршење посла на износ од 10% од предрачунске вредности инвестиција;
3)
гаранцију на име одговорности од пропуста и недостатака на износ од 5% од предрачунске
вредности инвестиција;
4)
гарантни депозит.
Концесионар
за време трајања уговора о концесији, обезбеђује следеће врсте осигурања: осигурање
извођача од свих ризика, осигурање трећих лица, осигурање од професионалне одговорности,
лично осигурање радника и осигурање од оштећења имовине.
Концесионар
ће бити у обавези да обезбеди и друге гаранције и врсте осигурања утврђене уговором
о концесији.
 
9.
Концесионар је обавезан да плаћа концеденту за све време трајања концесије концесиону
накнаду у утврђеном проценту од укупног прихода које остварује концесионо предузеће.
Уговором
о концесији ће се утврдити висина, начин и рокови плаћања концесионе накнаде, сагласно
члану 27. Закона о концесијама.
 
10.
Најкасније три године пре истека рока концесије, концесионар и концедент образоваће
комисију која ће извршити преглед објеката и утврдити које радове и поправке концесионар
треба да изврши, ради предаје предмета концесије у исправном стању за редовно и
безбедно одвијање саобраћаја, а по истеку рока концесије.
Ближи
услови у погледу исправности објекта, квалитета и функционалности изграђеног дела
аутопута који се морају испунити при предаји објекта концеденту по истеку рока концесије,
утврдиће се уговором о концесији.
 
11.
Концесионар ће бити у обавези да, код изградње деоница аутопута које су предмет
концесије, као и у обављању концесионе делатности, за све време трајања концесије,
под истим условима, приоритетно ангажује домаће пројектанте и извођаче радова, предузећа
која се баве одржавањем путева, као и да користи домаћу опрему материјале и услуге.
Услови
и степен ангажовања домаћих пројектаната, извођача и радне снаге ближе ће се утврдити
уговором о концесији.
 
12.
Решавање имовинско правних односа обухвата експропријацију непокретности које се
налазе у путном појасу, земљишта и објеката, као и решавање питања привременог заузимања
потребног земљишта за изградњу предмета концесије.
Трошкови
експропријације, која ће се спровести фазно у складу са динамиком изградње предметног
аутопута односно уређења грађевинског земљишта падају на терет концесионара а поступак
утврђивања општег интереса извршиће се по хитном поступку, у складу са законом којим
се уређује експропријација.
 
13.
Трошкови експропријације и привременог заузимања земљишта процењују се на око
4% од инвестиционе вредности предметног аутопута и биће дефинисани у техничком делу
тендерске документације. 
 
14.
Ову одлуку објавити у „Службеном гласнику Републике Србије”.
  
05 број 401-3822/2005-1
У Београду, 15. септембра
2005. године

Влада
Потпредседник,

Мирољуб Лабус, с.р.