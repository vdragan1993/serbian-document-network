Редакцијски пречишћен текст

    
ЗАКОН
о садном материјалу воћака, винове лозе и хмеља
 „Службени гласник РС”, бр. 18 од 24. фебруара 2005, 30 од 7. маја 2010 
	- др. закон
 
 
I. ОСНОВНЕ ОДРЕДБЕ

 


Члан 1.


Овим законом уређују се услови и начин производње, промета и увоза садног материјала воћака, винове лозе и хмеља (у даљем тексту: садни материјал), признавање новостворених домаћих сорти, упис сорти и подлога у Регистар сорти воћака, винове лозе, хмеља и подлога, одржавање уписаних сорти и Листа препоручених сорти и подлога.


 


Члан 2.


Одредбе овог закона не односе се на садни материјал који привредно друштво, односно предузеће и друго правно лице које се бави пословима оплемењивања биља у области воћарства, виноградарства и хмељарства производи, умножава, прима или шаље другом правном лицу које се бави пословима оплемењивања воћака, винове лозе и хмеља у циљу научних истраживања и извођења експеримената, у количинама које служе за огледне сврхе или за банке биљних гена.


 


Члан 3.


Поједини изрази, употребљени у овом закону, имају следеће значење:


1) садни материјал јесу саднице које служе за подизање воћњака, винограда и хмељарника, као и репродукциони садни материјал који служи за производњу садница;


2) репродукциони садни материјал за производњу садница јесте семе за производњу генеративних подлога, вегетативне подлоге, корењаци, коренов изданак, зреле и зелене резнице, калем гранчице, вијоке, живићи јагода и меристем који потичу од предосновних, основних и сертификованих матичних стабала, чокота или жбунова сората и подлога;


3) садница јесте једногодишња или вишегодишња биљка настала из вегетативних делова матичне биљке или спајањем подлоге и племке или произведена из семена матичне биљке;


4) сорта воћака, винове лозе и хмеља и подлога јесте група биљака унутар најниже ботаничке систематске јединице која се одликује одређеним својствима генотипа или комбинације генотипова која се разликује од било које друге сорте према једном од наведених својстава и као целина остаје непромењена после размножавања;


5) оплемењивач сорте (у даљем тексту: оплемењивач) јесте привредно друштво, односно предузеће, друго правно лице, предузетник или физичко лице које је створило или открило нову сорту;


6) одржавалац сорте јесте оплемењивач или произвођач који одржава сорту по прописаним методама и гарантује да је сорта остала непромењена током одржавања и да је као таква униформна и стабилна;


7) произвођач садног материјала јесте привредно друштво, односно предузеће, друго правно лице или предузетник које се бави производњом, прометом или увозом садног материјала;


8) место производње јесте организационо и пословно заокружена целина која обухвата земљиште, објекте, машине и опрему где произвођач обавља своју делатност;


9) квалитет садног материјала утврђују прописани стандарди и норме квалитета на основу којих се одређује припадност врсти и сорти, здравствено стање и друга својства;


10) признавање сорти јесте признавање домаћих новостворених сорти;


11) препоручене сорте и подлоге јесу оне сорте и подлоге које се после испитивања употребне и производне вредности препоручују за гајење на територији Републике.


 


Члан 4.


Категорије садног материјала, у смислу овог закона, јесу:


1) предосновни;


2) основни;


3) сертификовани;


4) стандардни.


Предосновни садни материјал јесте репродукциони материјал који се производи под одговорношћу оплемењивача или његових заступника, служи за производњу основног садног материјала, а тестиран је по најновијим међународним стандардима на присуство болести и штеточина. Одржава се у строгим условима уз немогућност заразе.


Основни садни материјал јесте репродукциони материјал који је настао из предосновног садног материјала, служи за производњу сертификованог садног материјала, производи се у матичним засадима (објектима) под контролом овлашћене организације. У промету је означен сертификатом беле боје.


Сертификовани садни материјал јесте репродукциони материјал који је настао од основног садног материјала намењен за производњу сертификованих садница или за производњу стандардног садног материјала. У промету је означен сертификатом плаве боје.


Стандардни садни материјал јесте репродукциони садни материјал који је настао умножавањем материјала од сертификованих садница а намењен је за производњу стандардних садница. У промету је означен сертификатом наранџасте боје.


Стандардни садни материјал који је настао умножавањем материјала од стандардних садница у промету је означен сертификатом наранџасте боје и посебном ознаком С-А.


За производњу садног материјала могу да се користе само категорије садног материјала из става 1. овог члана које су произведене у складу са овим законом и прописима донетим на основу њега.


 


II. ПРОИЗВОДЊА САДНОГ МАТЕРИЈАЛА


 


Члан 5.


Производњом садног материјала може да се бави привредно друштво, односно предузеће, друго правно лице и предузетник (у даљем тексту: произвођач) који је уписан у Регистар произвођача садног материјала.


Производњом садног материјала може да се бави и физичко лице на основу закљученог уговора о сарадњи са произвођачем садног материјала, а садни материјал произведен у тој сарадњи сматра се производњом произвођача.


 


Члан 6.


Упис у Регистар произвођача садног материјала (у даљем тексту: Регистар) врши се на основу захтева који произвођач подноси министарству надежном за послове пољопривреде (у даљем тексту: Министарство).


Захтев за упис у Регистар садржи:


1) податке о произвођачу (назив, седиште, адреса, матични број и порески број);


2) шифру делатности произвођача;


3) податке о месту производње садног материјала (катастарска парцела, обрада, нега, заштита земљишта и очување биолошких и хемијских својстава земљишта за производњу садног материјала);


4) детаљан план производње (подаци о врсти, сорти и категорији садног материјала);


5) податке о одговорном лицу (име и презиме, адреса, јединствени матични број).


Ако произвођач обавља делатност на више различитих места, у захтеву наводи податке из става 2. тач. 3), 4) и 5) овог члана за свако место производње.


Министар надлежан за послове пољопривреде (у даљем тексту: министар) доноси решење о упису у Регистар.


Произвођач је дужан да сваку промену података пријави Министарству у року од 15 дана од дана настале промене.


 


Члан 7.


Подаци из Регистра су јавни.


Министар ближе прописује садржину и начин вођења Регистра.


 


Члан 8.


Произвођач се брише из Регистра ако својом одлуком престане да обавља делатност производње садног материјала или ако престане да испуњава услове из члана 6. став 2. тач. 3), 4) и 5) овог закона.


 


Члан 9.


Произвођач је дужан да води књигу евиденције садног материјала.


Књига евиденције из става 1. овог члана садржи: број решења о упису у Регистар, име лица које обавља послове стручног руковођења производњом садног материјала, прегледни план расадника и матичног засада (објекта) са јасно означеним делом где се производи садни материјал, врсту, односно сорту и старост садног материјала, количину укупно примљеног, произведеног, продатог и уништеног садног материјала, податке о начину производње, врсти и датуму извођења радова.


 


Члан 10.


Произвођач може производити садни материјал сорти које су уписане у Регистар сорти воћака, винове лозе, хмеља и подлога.


Произвођач је дужан да од власника сорте обезбеди сагласност за умножавање садног материјала заштићене сорте.


 


Члан 11.


Произвођач може, за потребе страног наручиоца, од увезеног репродукционог материјала да производи и садни материјал сорти које нису уписане у Регистар сорти воћака, винове лозе, хмеља и подлога.


Садни материјал из става 1. овог члана може да се производи уз сагласност Министарства, на основу уговора са страним наручиоцем, према којем страни наручилац преузима целокупну количину садног материјала.


Производња садног материјала из става 1. овог члана подлеже здравственом прегледу.


Садни материјал из става 1. овог члана не може да се ставља у промет на територији Републике.


 


Члан 12.


Произвођач је дужан да сваке године поднесе пријаву о производњи садног материјала Министарству.


Министар ближе прописује начин и поступак производње за сваку категорију садног материјала, рокове за подношење пријаве за производњу и образац пријаве за производњу.


 


Члан 13.


Министар издаје сертификат о производњи садног материјала којим се потврђује да је садни материјал произведен у складу са одредбама овог закона и прописима донетим на основу њега.


Сертификат из става 1. овог члана садржи нарочито, податке о: произвођачу, врсти, сорти (клону), подлози, категорији, броју биљака на које се односи сертификат, број биљног пасоша и појединачни серијски број сертификата.


Биљни пасош из става 2. овог члана издаје се у складу са прописом којим се уређује заштита биља.


 


Члан 14.


Трошкове за упис у Регистар, за подношење пријаве за производњу садног материјала и за издавање сертификата о производњи садног материјала, сноси произвођач и уплаћује на одговарајући рачун за уплату јавних прихода буџета Републике.


Висина трошкова утврђује се у складу са прописима о накнадама трошкова у управном поступку.


 


III. ПРОМЕТ САДНОГ МАТЕРИЈАЛА


 


Члан 15.


Прометом садног материјала може да се бави привредно друштво, односно предузеће, друго правно лице и предузетник које је уписано у Регистар.


 


Члан 16.


У промет може да се стави само основни, сертификовани и стандардни садни материјал сорти које су уписане у Регистар сорти воћака, винове лозе, хмеља и подлога и који има сертификат о производњи садног материјала издат у складу са овим законом.


 


Члан 17.


Промет садног материјала може да се обавља само на продајном месту које обезбеђује очување својстава садног материјала у погледу врсте, сорте, категорије и др.


Министар прописује ближе услове које треба да испуни продајно место из става 1. овог члана.


 


Члан 18.


Прометом садног материјала на мало може да се бави привредно друштво, односно предузеће, друго правно лице и предузетник ако на сваком продајном месту има запослено лице са најмање бв степеном стручне спреме пољопривредне струке.


 


IV. УВОЗ САДНОГ МАТЕРИЈАЛА


 


Члан 19.


Увозом садног материјала може да се бави привредно друштво, односно предузеће, друго правно лице и предузетник које је уписано у Регистар.


Субјекти из става 1. овог члана могу да увозе предосновни, основни, сертификовани и стандардни садни материјал који има сертификат о производњи садног материјала и документ о здравственом стању, издати од надлежног органа земље извознице.


 


Члан 20.


Садни материјал сорти и подлога може да се увози ако су те сорте и подлоге уписане у Регистар сорти воћака, винове лозе, хмеља и подлога.


 


V. ПРИЗНАВАЊЕ НОВОСТВОРЕНИХ ДОМАЋИХ СОРТИ И УПИС У РЕГИСТАР СОРТИ ВОЋАКА, ВИНОВЕ ЛОЗЕ, ХМЕЉА И ПОДЛОГА


 


Члан 21.


Новостворена домаћа сорта признаје се ако је та сорта резултат селекције, односно ако се биолошки разликује од друге признате сорте, а која је у процесу признавања послужила као стандардна сорта.


 


Члан 22.


У поступку признавања новостворене домаће сорте утврђује се њен квалитет и друге битне особине на основу којих се та сорта може признати и производити садни материјал те сорте и стављати у промет као сортни на територији Републике.


 


Члан 23.


Новостворена домаћа сорта се признаје на основу резултата испитивања одређених битних особина сорте, и то:


1) ако је различита, униформна и стабилна (ДУС тест);


2) ако има повољну употребну и производну вредност (ВЦУ тест);


3) ако је име сорте у складу са прописаним захтевима.


 


Члан 24.


Сорта је различита ако се јасно разликује најмање по једној особини од било које друге сорте чије је постојање опште познато.


Сорта је опште позната ако је уписана у Регистар сорти воћака, винове лозе, хмеља и подлога или регистар заштићених сорти у складу са посебним прописом, као и сорта која је у поступку уписа.


Сорта је униформна ако је довољно уједначена у битним особинама с обзиром на варијације које се могу очекивати због посебних особености њене репродукције.


Сорта је стабилна ако њене битне особине које су од значаја за разликовање остају непромењене и после поновног умножавања.


 


Члан 25.


Сорта има повољну употребну и производну вредност ако у току испитивања одређених битних особина покаже боље резултате у поређењу са особинама стандардне сорте.


Министар ближе прописује битне особине сорти по врстама.


 


Члан 26.


Право оплемењивача је да као оплемењивач буде назначен у пријави и свим исправама које се односе на признавање новостворене домаће сорте.


Кад је новостворена домаћа сорта резултат стваралачког рада више оплемењивача наводе се сви оплемењивачи и то по редоследу који одговара њиховом доприносу у том стваралаштву.


Право оплемењивача новостворене домаће сорте састоји се у праву да сорту користи и њом располаже, као и да остварује право на накнаду за коришћење те сорте.


 


1. Поступак признавања новостворене домаће сорте


 


Члан 27.


Поступак за признавање новостворене домаће сорте покреће се по захтеву који подноси оплемењивач сорте или његов овлашћени заступник.


Захтев из става 1. овог члана подноси се посебно за сваку сорту.


Министар прописује образац и садржину захтева из става 1. овог члана, као и критеријуме за одређивање назива сорте.


 


Члан 28.


Захтев из члана 27. став 1. овог закона подноси се Министарству.


Уз захтев из става 1. овог члана подносилац захтева дужан је да достави документацију о раду на стварању нове сорте.


Подаци у захтеву и документацији који се односе на порекло изворног материјала и на опис процеса стварања нове сорте представљају службену тајну.


 


Члан 29.


На основу података у захтеву и података у документацији проверавају се особине сорте.


Ако се провером из става 1. овог члана утврди да нема основа за испитивање сорте на огледном пољу, министар решењем одбија захтев за признавање новостворене домаће сорте.


 


Члан 30.


Различитост, униформност и стабилност сорте, као и употребна и производна вредност сорте проверава се испитивањима на огледним пољима и у лабораторији.


Министар прописује време трајања испитивања сорти и методе за испитивање сорти.


 


Члан 31.


Министарство је дужно да обавести подносиоца захтева да ће сорта бити испитивана и да од њега затражи потребну количину садног материјала сорте ради испитивања.


На основу обавештења из става 1. овог члана подносилац захтева дужан је да благовремено достави Министарству садни материјал сорте у количини и на начин који пропише министар.


Ако подносилац захтева не поступи у складу са ставом 2. овог члана министар ће захтев одбацити.


 


Члан 32.


Испитивање сорте на огледном пољу и у лабораторији врши се под шифрованим ознакама које представљају службену тајну. Шифре се отварају и затварају сваке године и о добијеним резултатима Министарство обавештава подносиоца захтева.


 


Члан 33.


Испитивање сорте врши се истовремено са једном или више стандардних сорти.


Као стандардна сорта може се одредити само сорта која има највећу употребну и производну вредност за намену за коју се врши испитивање.


Ако поједина врста нема стандардне сорте одређене намене, сорта се испитује без стандарда, али само за намену за коју је поднет захтев.


 


Члан 34.


Испитивање сорте на огледном пољу односно у лабораторији врши правно или физичко лице које има земљиште, опрему и стручна лица за вршење тих испитивања (у даљем тексту: извођач огледа).


Министарство закључује уговор са извођачем огледа за испитивање сорти на огледном пољу односно у лабораторији.


Министар прописује ближе услове из става 1. овог члана.


Извођач огледа који је закључио уговор о испитивању сорте на огледном пољу односно у лабораторији, дужан је да према прописаној методи из члана 30. став 2. и обавезама из уговора достави Министарству резултате испитивања.


 


Члан 35.


Министарство врши обраду годишњих и завршних резултата добијених на огледном пољу односно у лабораторији.


Обрада података из става 1. овог члана врши се по методи коју пропише министар.


Коначни резултати испитивања достављају се стручним комисијама, ради оцене употребне и производне вредности сорте, као и њене оригиналности, униформности и стабилности, а годишњи резултат подносиоцу захтева.


Стручне комисије из става 3. овог члана образује министар.


 


Члан 36.


На основу резултата испитивања сорте на огледном пољу односно у лабораторији, а на предлог стручне комисије, министар оцењује да ли су испуњени услови за признавање новостворене домаће сорте.


 


Члан 37.


Решење о признавању новостворене домаће сорте или о одбијању захтева доноси министар.


 


2. Упис у Регистар сорти воћака, винове лозе, хмеља и подлога


 


Члан 38.


Сорта за коју је донето решење из члана 37. овог закона, уписује се у Регистар сорти воћака, винове лозе, хмеља и подлога (у даљем тексту: Регистар сорти).


Регистар сорти води Министарство.


За време за које је сорта уписана у Регистар сорти садни материјал сорте може да се стави у промет као сортни.


 


Члан 39.


Регистар сорти садржи нарочито, податке о:


1) новоствореним домаћим сортама;


2) страним сортама признатим од надлежног органа стране државе;


3) домаћим и одомаћеним сортама.


Министар ближе прописује садржину Регистра сорти.


 


Члан 40.


Страна сорта уписује се у Регистар сорти ако је сорта призната од надлежног органа стране државе, ако има документ о власнику, односно кориснику, као и документ о резултатима ДУС теста.


Упис стране сорте у Регистар сорти врши се на основу захтева одржаваоца сорте.


Захтев из става 2. овог члана садржи нарочито, податке о:


1) власнику, односно кориснику стране сорте;


2) одржаваоцу сорте;


3) податке о сорти и др.


Министар ближе прописује образац и садржину захтева из става 2. овог члана.


 


Члан 41.


У Регистар сорти могу се уписати домаће и одомаћене сорте које не испуњавају све услове прописане овим законом за упис у Регистар сорти и оне се посебно обележавају.


Министарство уписује сорту из става 1. овог члана у Регистар сорти на основу резултата испитивања или на основу опште познатих података о употребној и производној вредности сорте.


Домаће и одомаћене сорте које су уписане у Регистар сорти чувају се у банци биљних гена.


 


Члан 42.


Министар доноси решење о брисању сорте из Регистра сорти ако:


1) то затражи подносилац захтева;


2) одржавалац сорте или његов овлашћени заступник не обезбеди садни материјал сорте у прописаној количини;


3) одржавалац сорте не обезбеђује одржавање сорте на начин који гарантује очување њене униформности и стабилности.


Сорта која је брисана из Регистра сорти може да се стави у промет најдуже три године од дана брисања из Регистра сорти.


На захтев оплемењивача сорте или његовог овлашћеног заступника сорта која је брисана из Регистра сорти може да се поново пријави за упис у Регистар сорти.


 


Члан 43.


Сорта уписана у Регистар сорти подлеже обавези испитивања битних особина из члана 23. овог закона ради стављања на Листу препоручених сорти и подлога.


Испитивање сорте из става 1. овог члана врши се на начин и по методама утврђеним посебним прописом из члана 30. овог закона.


 


Члан 44.


Министар утврђује списак уписаних односно брисаних сорти из Регистра сорти, као и Листу препоручених сорти и подлога.


 


Члан 45.


Трошкове признавања новостворене домаће сорте, трошкове уписа у Регистар сорти и трошкове уписа у Листу препоручених сорти и подлога сноси подносилац захтева и уплаћује на одговарајући рачун за уплату јавних прихода буџета Републике.


Висина трошкова утврђује се у складу са прописима о накнадама трошкова у управном поступку.


 


3. Одржавање сорте


 


Члан 46.


Одржавалац сорте дужан је да одржава сорту по прописаним методама све док је сорта уписана у Регистар сорти.


Одржавалац сорте дужан је да на захтев Министарства достави садни материјал сорте ради:


1) провере да ли се сорта одржава тако да јој се не мењају униформност и стабилност;


2) чувања стандардног узорка или његове обнове.


Министар прописује методе одржавања сорте.


 


Члан 47.


Контролу одржавања сорте врши Министарство тако што испитивањем сорте на начин утврђен у члану 30. овог закона проверава да ли се одржава униформност и стабилност сорте.


Контролу одржавања сорте Министарство може да повери овлашћеној организацији која испуњава услове у погледу опреме и стручних лица за обављање те контроле.


Ако Министарство на основу резултата испитивања из става 1. овог члана утврди да одржавалац сорте није одржавао сорту на начин који гарантује очување стабилности и униформности сорте одузима му право одржавања те сорте, а ако је једини одржавалац поништава се и решење о упису те сорте у Регистар сорти.


 


Члан 48.


Трошкове контроле одржавања сорте сноси одржавалац сорте од кога је узорак узет и уплаћује на одговарајући рачун за уплату јавних прихода буџета Републике.


Висина трошкова утврђује се у складу са прописима о накнадама трошкова у управном поступку.


 


Члан 49.


Узорак сорте која је уписана у Регистар сорти или за коју је покренут поступак уписа у Регистар сорти чува се као стандардни узорак.


 


VI. НАДЗОР


 


Члан 50.


Министарство врши надзор над применом овог закона и прописа донетих на основу овог закона.


Министарство врши инспекцијски надзор преко инспектора за послове садног материјала и семена (у даљем тексту: инспектор).


Послове инспектора може да обавља дипломирани инжењер пољопривреде смер воћарства и виноградарства, заштите биља, ратарства или дипломирани инжењер агрономије, који имају најмање три године радног искуства и положен стручни испит.


 


Члан 51.


Привредно друштво, односно предузеће, друго правно лице и предузетник који подлеже надзору из чл. 52. и 53. овог закона дужно је да инспектору омогући вршење инспекцијског надзора и да му без одлагања стави на увид и располагање потребну документацију и друге доказе и изјасни се о чињеницама које су од значаја за вршење надзора.


 


Члан 52.


У вршењу послова инспекцијског надзора инспектор има право и дужност да:


1) врши контролу да ли је произвођач уписан у Регистар произвођача садног материјала;


2) врши контролу испуњености услова из члана 6. став 2. тач. 3), 4) и 5);


3) врши контролу документације и вођења евиденције о производњи садног материјала;


4) врши контролу да ли садни материјал испуњава прописане услове;


5) контролише извршавање мера по овом закону;


6) врши контролу увођења нових сорти у производњу;


7) врши контролу да ли су увезене сорте уписане у Регистар сорти;


8) у поступку контроле производње садног материјала проверава да ли је сорта чији се садни материјал производи уписана у Регистар сорти односно у регистар заштићених сорти и да ли је регулисано право коришћења сорте са носиоцем права заштите сорте.


 


Члан 53.


У вршењу послова из члана 52. овог закона инспектор је овлашћен и дужан да:


1) забрани производњу садног материјала ако није уписан у Регистар произвођача садног материјала или више не испуњава услове из члана 6. став 2. тач. 3), 4) и 5);


2) забрани производњу ако није пријављена у складу са чланом 12. овог закона;


3) забрани производњу, коришћење и промет садног материјала сорти које нису уписане у Регистар сорти односно које су брисане из Регистра сорти;


4) забрани производњу, коришћење и стављање у промет садног материјала супротно одредбама овог закона;


5) забрани промет садног материјала ван продајног места;


6) одузме и уништи садни материјал који се производи, користи и ставља у промет супротно одредбама овог закона;


7) нареди отклањање утврђене неправилности када у поступку надзора утврди да пропис о садном материјалу није примењен или је неправилно примењен и одреди за то потребан рок.


Мере из става 1. овог члана налажу се решењем инспектора у управном поступку.


Трошкови који настану приликом одузимања, чувања и уништавања садног материјала на основу овлашћења из става 1. тачка 6) овог члана падају на терет лица од којег је садни материјал одузет.


 


Члан 54.


Решење инспектора је коначно у управном поступку.


Против решења инспектора из става 1. овог члана може се покренути управни спор.


 


VII. КАЗНЕНЕ ОДРЕДБЕ


 


Члан 55.


Новчаном казном од 100.000 до 3.000.000 динара казниће се за привредни преступ привредно друштво односно предузеће или друго правно лице, ако:


1) поступи супротно одредбама члана 4. овог закона;


2) се бави производњом, прометом и увозом садног материјала, а није уписано у Регистар произвођача садног материјала (члан 5. став 1, члан 15. и члан 19. став 1);


3) се бави производњом садног материјала, а не испуњава прописане услове из члана 6. став 2. тач. 3), 4) и 5) овог закона;


4) производи садни материјал супротно одредбама чл. 10. и 11. овог закона;


5) стави у промет садни материјал сорте која није уписана у Регистар сорти и није означен сертификатом (члан 16);


6) увози садни материјал сорте која није уписана у Регистар сорти (члан 20);


7) сорту која је брисана из Регистра сорти стави у промет после три године од дана брисања из Регистра сорти (члан 42. став 2);


8) поверене послове контроле одржавања сорте не врши у складу са овим законом и прописима донетим на основу њега (члан 47);


9) не поступи по решењу инспектора, у складу са овим законом.


За привредни преступ из става 1. овог члана казниће се новчаном казном од 10.000 до 200.000 динара и одговорно лице у привредном друштву односно предузећу или другом правном лицу.


За радње из става 1. овог члана поред новчане казне може се изрећи и заштитна мера забране обављања одређених делатности за правно лице и одговорном лицу да врши одређене послове у трајању од шест месеци до десет година.


 


Члан 56.


Новчаном казном од 100.000 до 1.000.000 динара казниће се за прекршај привредно друштво односно предузеће или друго правно лице, ако:


1) не води књигу евиденције садног материјала (члан 9);


2) Министарству не поднесе пријаву за производњу садног материјала (члан 12);


3) врши продају садног материјала ван продајног места (члан 17. став 1);


4) на продајном месту садног материјала нема стручно лице са бв степеном стручне спреме пољопривредне струке (члан 18).


За прекршај из става 1. овог члана казниће се новчаном казном од 5.000 до 50.000 динара и одговорно лице у привредном друштву односно предузећу или другом правном лицу.


 


Члан 57.


Новчаном казном од 5.000 до 500.000 динара казниће се за прекршај предузетник, ако:


1) поступи супротно одредбама члана 4. овог закона;


2) се бави производњом, прометом и увозом садног материјала а није уписано у Регистар произвођача садног материјала (члан 5. став 1, члан 15. и члан 19. став 1);


3) се бави производњом садног материјала а не испуњава прописане услове из члана 6. став 2. тач. 3), 4) и 5) овог закона;


4) не води књигу евиденције садног материјала (члан 9);


5) производи садни материјал супротно одредбама чл. 10. и 11. овог закона;


6) Министарству не поднесе пријаву за производњу садног материјала (члан 12);


7) стави у промет садни материјал сорте која није уписана у Регистар сорти и није означен сертификатом (члан 16);


8) врши продају садног материјала ван продајног места (члан 17. став 1);


9) на продајном месту садног материјала нема стручно лице са бв степеном стручне спреме пољопривредне струке (члан 18);


10) увози садни материјал сорте која није уписана у Регистар сорти (члан 20);


11) сорту која је брисана из Регистра сорти стави у промет после три године од дана брисања из Регистра сорти (члан 42. став 2);


12) не поступи по решењу инспектора, у складу са овим законом.


 


Члан 58.


Новчаном казном од 2.500 до 50.000 динара казниће се за прекршај физичко лице ако се бави производњом садног материјала а није закључило уговор са произвођачем садног материјала (члан 5. став 2).


 


VIII. ПРЕЛАЗНЕ И ЗАВРШНЕ ОДРЕДБЕ


 


Члан 59.


Привредно друштво, односно предузеће, друго правно лице и предузетник који се баве производњом садног материјала, прометом и увозом садног материјала дужни су да своје пословање ускладе са одредбама овог закона у року од годину дана од дана ступања на снагу овог закона.


 


Члан 60.


До доношења прописа на основу овлашћења из овог закона примењиваће се прописи донети на основу Закона о семену и садном материјалу („Службени гласник РС”, бр. 54/93 и 35/94) и Закона о признавању сорти пољопривредног и шумског биља („Службени лист СРЈ”, бр. 12/98 и 37/02) ако нису у супротности са овим законом.


 


Члан 61.


Даном ступања на снагу овог закона престају да важе одредбе:


1) Закона о семену и садном материјалу („Службени гласник РС”, бр. 54/93 и 35/94) које се односе на садни материјал воћака, винове лозе и хмеља, и


2) Закона о признавању сорти пољопривредног и шумског биља („Службени лист СРЈ”, бр. 12/98 и 37/02) које се односе на признавање сорти воћака, винове лозе и хмеља.


 


Члан 62.


Овај закон ступа на снагу осмог дана од дана објављивања у „Службеном гласнику Републике Србије”.