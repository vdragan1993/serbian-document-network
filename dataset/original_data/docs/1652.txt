На основу члана 37. став 4, члана 40. став 5. и члана 41. став 5. Закона о посредовању у решавању спорова („Службени гласник РС”, број 55/14), 
	
Министар правде доноси
 
ПРАВИЛНИК
о поступку издавања, обнављања и одузимања дозволе за посредовање и обрасцу дозволе за посредовање
"Службени гласник РС", број 
	146 од 30. децембра 2014.
 
Члан 1.
Овим правилником уређује се поступак издавања, обнављања и одузимања дозволе за посредовање, рад комисије пред којом се спроводи поступак одузимања дозволе за посредовање и прописује образац дозволе за посредовање. 
	
Члан 2.
Захтев за издавање дозволе за посредовање (у даљем тексту: захтев за издавање дозволе) подноси се министарству надлежном за послове правосуђа (у даљем тексту: министарство), у складу са законом.
Члан 3.
Захтев за издавање дозволе садржи податке о лицу које подноси захтев (у даљем тексту: подносилац захтева), и то:
1) име и презиме;
2) датум и место рођења;
3) подаци о стручној спреми и занимању;
4) подаци о завршеној обуци за посредника; 
5) адреса и е-маил адреса; 
6) број телефона;
7) потпис подносиоца захтева.
Члан 4.
Уз захтев за издавање дозволе подносе се докази о испуњености услова за издавање дозволе за посредовање прописаних Законом о посредовању у решавању спорова (у даљем тексту: Закон), и то:
1) доказ о завршеној високој стручној спреми;
2) доказ о завршеној основној обуци за посредника;
3) извод из матичне књиге рођених и уверење о држављанству;
4) доказ о испуњености посебних услова за обављање посредовања који су прописани посебним законом; 
	
5) доказ о уплати таксе у складу са посебним законом.
Члан 5.
О захтеву за издавање дозволе одлучује министар надлежан за послове правосуђа (у даљем тексту: министар).
На основу одлуке из става 1. овог члана издаје се дозвола за посредовање. 
	
Члан 6.
Дозвола за посредовање садржи:
1) ознаку: Република Србија;
2) ознаку министарства које издаје дозволу;
3) назначење правног основа за издавање дозволе;
4) назив исправе: дозвола за посредовање;
5) име и презиме посредника;
6) датум и место рођења посредника;
7) врсту и степен стручне спреме посредника; 
8) занимање посредника;
9) број и датум решења о испуњености услова за посредника;
10) период важења дозволе;
11) број дозволе;
12) датум издавања;
13) место печата и потпис министра.
Образац дозволе за посредовање штампа се на формату А4.
Образац дозволе за посредовање одштампан је уз овај правилник (Прилог 1) и чини његов саставни део. 
	
Члан 7.
Дозвола за посредовање се обнавља на писмени захтев посредника (у даљем тексту: захтев за обнављање дозволе), пре истека рока на који је дозвола за посредовање издата. 
	
Захтев за обнављање дозволе садржи следеће податке о посреднику:
1) име и презиме;
2) датум и место рођења;
3) број дозволе за посредовање; 
4) датум истека рока на који је дозвола за посредовање чије се обнављање захтева, издата;
5) адреса и е-маил адреса; 
6) број телефона;
7) потпис подносиоца захтева.
Члан 8.
Уз захтев за обнављање дозволе подносе се докази о испуњености услова пописаних Законом, и то: 
	
1) доказ о похађању најмање десет часова стручног усавршавања посредника у току једне године;
2) доказ о најмање пет посредовања за време важења дозволе за посредовање;
3) доказ о уплати таксе у складу са посебним законом, доказ о уплати накнаде за разматрање захтева и обнављање дозволе за посредовање. 
	
Члан 9.
О захтеву за обнављање дозволе одлучује министар.
На основу одлуке из става 1. овог члана обнавља се дозвола за посредовање. 
	
Члан 10.
Обновљена дозвола за посредовање садржи:
1) ознаку: Република Србија;
2) ознаку министарства које издаје дозволу;
3) назначење правног основа за издавање дозволе;
4) назив исправе: дозвола за посредовање;
5) име и презиме посредника;
6) датум и место рођења посредника;
7) врсту и степен стручне спреме посредника; 
8) занимање посредника;
9) број и датум решења о испуњености услова за посредника;
10) период важења дозволе;
11) број и датум решења о испуњености услова за обнављање дозволе за посредовање;
12) период важења обновљене дозволе;
13) број дозволе;
14) датум издавања;
15) место печата и потпис министра.
Образац обновљене дозволе за посредовање штампа се на формату А4.
Образац обновљене дозволе за посредовање одштампан је уз овај правилник (Прилог 2) и чини његов саставни део. 
	
Члан 11.
Комисија за спрoвoђење поступка одузимања дозволе за посредовање (у даљем тексту: Комисија), састаје се по потреби, када је поднет предлог за одузимање дозволе за посредовање од стране овлашћеног органа, а најмање једном годишње.
Члан 12.
Комисија има председника који се бира већином гласова чланова Комисије.
Председник руководи радом Комисије.
Члан 13.
Предлог за одузимање дозволе за посредовање подноси се Комисији.
Комисија разматра предлог за одузимање дозволе за посредовање на основу приложених доказа.
Комисија проверава чињенице које се односе на испуњеност услова за обављање послова посредовања, односно да ли се посредник у поступку посредовања придржава правила поступка у складу са Законом. 
	
О предлогу за одузимање дозволе за посредовање Комисија одлучује једногласно.
Када Комисија утврди да су испуњени услови за одузимање дозволе за посредовање, записник о свом раду са образложеним предлогом одлуке о одузимању дозволе за посредовање, доставља се министру на одлучивање. 
	
Члан 14.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-176/2014-05
У Београду, 29. децембра 2014. године
Министар,
Никола Селаковић, 
	с.р.