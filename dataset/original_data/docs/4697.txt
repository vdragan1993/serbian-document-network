На основу члана 158. став 3. Закона о рударству и геолошким истраживањима („Службени гласник РС”, број 101/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ
o начину и року плаћања накнаде за примењена геолошка истраживања минералних и других геолошких ресурса и накнаде за задржавање истражног простора 
"Службени гласник РС", број 10 од 8. фебруара 
				2016.
 
Члан 1.
Овом уредбом утврђује се начин и рок плаћања накнада за:
1) примењена геолошка истраживања минералних и других геолошких ресурса;
2) задржавање истражног простора.
Члан 2.
Минерални и други геолошки ресурси у смислу ове уредбе су:
1) угљоводоници у течном и гасовитом стању (нафта и гас);
2) уљни глинац (шкриљац);
3) угаљ;
4) радиоактивни минерални ресурси;
5) металични минерални ресурси, укључујући и ретке метале;
6) племенити метали (злато, сребро, платина);
7) неметалични минерални ресурси, укључујући и минералне ресурсе за добијање грађевинских материјала;
8) драго и полу драго камење;
9) подземне воде;
10) геотермални ресурси;
11) техногени минерални ресурси. 
Члан 3.
Накнада за примењена геолошка истраживања минералних и других геолошких ресурса и накнада за задржавање истражног простора се плаћају једном годишње за период од годину дана, и то најкасније у року од 30 дана од дана добијања решења за вршење примењених геолошких истраживања и/или решења о задржавању права на истражни простор, а у случају геолошких истраживања одобрених у претходним годинама, до 31. јануара текуће године.
Ако је рок за плаћање накнаде краћи од годину дана, обавеза плаћања се своди на период на који је одобрено истраживање и/или задржавање истражног простора. 
Накнаде се уплаћују на рачун: 840-741517843-76 Накнада за примењена геолошка истраживања минералних и других геолошких ресурса.
Члан 4.
Податке о уплати накнаде обвезник плаћања накнаде подноси министарству надлежном за послове геолошких истраживања, односно надлежном органу аутономне покрајине када се геолошка истраживања изводе на територији аутономне покрајине, на Обрасцу ГНПГИ – Годишња накнада за примењена геолошка истраживања минералних и других геолошких ресурса и Обрасцу ГНЗИП – Годишња накнада за задржавање истражног простора, који су одштампани уз ову уредбу и чине њен саставни део.
Члан 5.
Уколико обвезник плаћања накнаде не поступи у складу са чл. 3, 4. и 5. ове уредбе, надлежни орган послаће опомену којом му се налаже да поступи у складу са одредбама ове уредбе и доспели износ плати најкасније у року од десет дана од дана пријема опомене.
Члан 6.
Даном ступања на снагу ове уредбе, престаје да важи Уредба о висини и начину плаћања накнаде за примењена геолошка истраживања минералних и других геолошких ресурса за 2016. годину („Службени гласник РС”, број 97/15).
Члан 7.
Ова уредба ступа на снагу наредног дана од дана објављивања у „Службеном гласнику Републике Србије”.
05 број 110-1006/2016 
У Београду, 6. фебруара 2016. године 
Влада
Потпредседник Владе,
др Расим Љајић, с.р.
 

Образац ГНПГИ – Годишња накнада за 
				примењена геолошка истраживања минералних и других геолошких 
				ресурса 

Образац ГНЗИП – Годишња накнада за 
				задржавање истражног простора