На основу члана 20. став 3. Закона о рударству и геолошким истраживањима („Службени гласник РС”, број 101/15),
Министар рударства и енергетике доноси
 
ПРАВИЛНИК
о утврђивању Годишњег програма основних геолошких истраживања за 2016. годину
"Службени гласник РС", број 20 од 3. марта 
				2016.
 
Члан 1.
Овим правилником утврђује се Годишњи програм основних геолошких истраживања из области: основних геолошких истраживања за израду геолошких карата, хидрогеолошких истраживања, инжењерскогеолошких истраживања, истраживања минералних ресурса и геоеколошких истраживања. 
Члан 2.
Основна геолошка истраживања из члана 1. овог правилника, вршиће се према Годишњем програму основних геолошких истраживања за 2016. годину, који је одштампан уз овај правилник и чини његов саставни део.
Члан 3.
Овај правилник ступа на снагу наредног дана од дана објављивања у „Службеном гласнику Републике Србије”.
Број 310-02-00060/2016-02
У Београду, 1. марта 2016. године
Министар,
Александар Антић, с.р.
ГОДИШЊИ ПРОГРАМ
ОСНОВНИХ ГЕОЛОШКИХ ИСТРАЖИВАЊА ЗА 2016. ГОДИНУ
ЦИЉ ИЗВОЂЕЊА ОСНОВНИХ ГЕОЛОШКИХ ИСТРАЖИВАЊА
Циљ реализације Програма основних геолошких истраживања за 2016. годину (у даљем тексту: Програм) је да дефинише састав и грађу земљине коре; утврди потенцијалност подручја у погледу проналажења минералних сировина до степена истражености резерви за Ц1 категорију; утврди стање и карактеристике стена и тла; утврди геотехничке особине тла за потребе планирања намене простора и погодности терена за изградњу; обави истраживања ради израде геолошких карата и заштите животне средине, на простору Републике Србије.
Планиранa је реализација основних геолошких истраживања према годишњем програму, која ће обухватити:
1) основна геолошка истраживања за израду геолошких карата;
2) основна истраживања геолошких ресурса у области хидрогеолошких, инжењерскогеолошких истраживања, истраживања металичних, неметаличних и енергетских минералних ресурса;
3) израду пројеката и студија из области геодиверзитета и геоекологије;
4) остале стручне активности – унос података добијених геолошким истраживањима у форму Геолошког информационог система Србије (у даљем тексту: ГеолИСС).
I. ОСНОВНА ГЕОЛОШКА ИСТРАЖИВАЊА ЗА ИЗРАДУ ГЕОЛОШКИХ КАРАТА ОПШТЕГ ТИПА И ПРАТЕЋИХ ТУМАЧА 
Програмом се планира наставак истраживања уз векторизацију и увођење у ГеолИСС припремљених листова геолошких карата, што подразумева и нов приступ истраживању коришћењем свих доступних података добијених израдом тематске геолошке карте, података истраживања енергетских, неметаличних и металичних минералних сировина, инжeњерскогеолошких и хидрогеолошких истраживања и коришћењем аеро и сателитских снимака. 
Израда геолошких карата се ради и у векторском облику кроз апликацију Геолошког информационог система Србије – ГеолИСС-а.
1. Геолошка карта Србије размере 1:50.000
Значајан сегмент свих геолошких истраживања је израда Геолошке карте Србије размере 1:50.000, општег типа, која представља основну подлогу за даљу надградњу у решавању комплексне геолошке проблематике, било да се ради о изради специјалних геолошких карата или свих других истраживања која захтевају више података и детаља него што је приказано Основном геолошком картом размере 1:100.000.
Циљ израде ГК Србије 1:50.000 је проучавање и решавање геолошке грађе творевина заступљених на територији Републике Србије и њен приказ у графичком (Геолошка карта) и текстуалном облику (Тумач). Применом савремених метода истраживања литостратиграфске анализе, издвојиће се картиране јединице по формационом принципу. Извршиће се усаглашавање структурно-фацијалних и тектонских карактеристика издвојених формација и што је од нарочитог значаја, евидентираће се све појаве минералних сировина, као и геолошких објеката од посебног значаја за заштиту. 
Активности на изради Геолошке карте 1:50.000, осим стандардне кабинетске припреме и теренских радова, праћене су хемијским, седиментолошким, микро и макро палеонтолошким анализама геолошких узорака, као и анализама геолошког материјала у лабораторији за скенирајућу електронску микроскопију и енерго-дисперзивну спектрометрију.
Током 2016. године планира се наставак геолошких истраживања на изради Геолошке карте Србије размере 1:50.000, на три листа, и почетак реализације седам нових листова и то: лист Алексинац 4, завршетак листа у 2016; 
– лист Зворник 1, као погранични лист са Републиком Српском (успостављена сарадња са Геолошким заводом Републике Српске у циљу корелација творевина развијених са обе стране реке Дрине, усаглашавања методологије израде и приказа геолошке грађе);
– лист Бачка Паланка 4, као погранични лист са Републиком Хрватском (успостављена сарадња са Геолошким институтом Републике Хрватске у циљу корелација творевина развијених у пограничном делу Републике Србије и Републике Хрватске, усаглашавања методологије израде и приказа геолошке грађе);
– лист Пријепоље 3 и 4, нови листови; 
– лист Крива Паланка 1, нови лист – погранични лист са Македонијом (у плану је сарадња са Геолошким заводом Македоније);
– лист Бор 4, нови лист;
– лист Лапово 2, нови лист;
– лист Ужице 1, нови лист;
– лист Крушевац 4, нови лист.
2. Синтеза геолошких формација на завршеним листовима Геолошке карте Србије размере 1:50.000 за период од 1998. до 2012. године
Основни задатак реализације овог пројекта је припрема геолошких карата и тумача за штампу. Да би се остварио циљ, неопходно је извршити рецензију наредних 6 листова: Неготин 1, Ваљево 4, Пожаревац 4, Зворник 2, Чачак 1 и Шабац 3 и након тога приступити финализацији карата, по примедбама које су уочене током рецензије. 
У зависности од примедби рецензентске комисије биће дефинисана проблематика, посебно за сваки лист геолошке карте. Увидом у документацију препознати су главни недостаци и могу се поделити у две групе. Први и најважнији су геолошке интерпретације резултата истраживања које не задовољавају критеријуме и стандарде које прописује Стратиграфски кодекс Србије. У том смислу ће се и конципирати рад на допуни и отклањању примедби и дефинисати оне картиране јединице које не задовољавају стандард принципа формационе анализе. Други недостатак је стриктно техничке природе а захтева систематско прегледање текста тумача и садржаја карте и отклањање утврђених грешки које је евидентирала рецензентска комисија.
Планиране пројектне активности обухватају: рецензију 4 листа ГК 1: 50.000; корекцију и синтезу геолошких формација по примедбама; техничку и графичку припрему за штампу.
Израдом геолошке карте добија се нова квалитетна основа формационог типа, која ће бити основа за бројне радове који чине стручну надградњу. Међу њима се истиче корелативно повезивање са суседним деловима европског континента и формирање низа апликативних металогенетских, инжењерскогеолошких, хидрогеолошких, екогеолошких, сеизмолошких и других, по привреду изузетно значајних карата. Основни значај израде геолошке карте огледа се у утврђивању фундаменталне геолошке грађе територије Републике Србије.
3. Карактеристични хоризонти ретолијаских седимената западне Србије (I фаза)
Овим пројектом предвиђена је детаљна седиментолошко-петрографска и стратиграфска анализа прелазних (ретолијаских седимената) на карактеристичним изданцима ради утврђивања јасне границе.
Током реализације пројекта извршиће се обрада постојећих података, детаљна седиментолошка и палеонтолшка истраживања подручја, односно издвојених локалитета за које се очекује да могу да донесу податке значајне за даље зонирање подручја са овим хоризонтима. Сви добијени подаци биће искоришћени за зонирање творевина и евентуално издвајање формација у оквиру мезозојског комплекса, тј. за предлоге формација, које би нашле своју потврду у оквиру реализације пројекта Геолошке карте Србије 1:50.000.
Предвиђена је теренска а касније и кабинетска анализа података са подручја Стапара и Ужица у зони динарског елемента. Теренски радови ће обухватити реамбулацију терена и детаљно снимање стубова. Након лабораторијске обраде прикупљеног материјала биће интерпретирани добијени резултати. Пројекат је конципиран као трогодишњи.
4. Стратиграфско-седиментолошки односи у терцијарним басенима централне Србије, лист Смедерево 4 – наставак истраживања
Овим пројектом предвиђена је детаљна седиментолошка и стратиграфска анализа терцијарних творевина листа Смедерево 4 Геолошке карте Србије 1:50.000. Истраживања имају за циљ стратиграфско рашчлањавање седимената, дефинисање депозиционих средина, могућу реконструкцију басена. Резултати ових истраживања биће инкорпорирани у пројекте ГК 1:50.000 чија израда предстоји.
Током реализације пројекта извршиће се обрада постојећих података, детаљна седиментолошка и палеонтолшка истраживања подручја, односно издвојених локалитета за које се очекује да могу да донесу податке значајне за даље стратиграфско рашчлањавање наслага терцијара. Сви добијени подаци биће искоришћени за евентуално издвајање формација у оквиру трецијарног комплекса, тј. за предлоге формација, које би нашле своју потврду у оквиру реализације пројекта Геолошке карте Србије 1:50.000, на подручју обухваћеном листом Смедерево 4.
Предвиђена је кабинетска анализа података која обухвата обраду публикованих и непубликованих радова, као и фондовске документације. Теренски радови ће обухватити реамбулацију већ урађених радова и додатно рекогносцирање како би се утврдиле недовољно јасне појаве. Након лабораторијске обраде прикупљеног материјала биће интерпретирани добијени резултати.
Синтеза прикупљених података истраживања имаће за резултат дефинисање распрострањења геолошких јединица и њихов вертикални и латерални однос са другим формацијама као и прецизније дефинисање старости седимената. Графички прилози (геолошки профили, локални геолошки стубови и сл.), као и извештај о извршеним радовима са приказом добијених резултата, биће саставни део приказаних резултата истраживања.
II. ОСНОВНА ИСТРАЖИВАЊА ГЕОЛОШКИХ РЕСУРСА
1. Хидрогеолошка истраживања
Извођење хидрогеолошких истраживања има за циљ израду Основне хидрогеолошке карте 1:100.000, утврђивање стања, потенцијала и могућности коришћења ресурса подземних вода и геотермалне топлоте на територији Републике Србије.
1.1. Израда Основне хидрогеолошке карте размере 1:100.000
Основна хидрогеолошка карта Републике Србије, размере 1:100.000 (ОХГК), представља графички и текстуални приказ основних хидрогеолошких својстава стенских маса и распрострањења обичних, термалних и минералних подземних вода. Картом се приказује распрострањење водоносних средина (издани) по водопропусности, са приказом квантитативних и квалитативних карактеристика подземних вода издвојених хидрогеолошких категорија са карактеристичним хидрогеолошким појавама и водним објектима. Текстуални део карте представља тумач. Њиме се у основном, дефинишу услови формирања, распрострањења и дренирања водоносних средина издвојених хидрогеолошких категорија стена, резерве (статичке, динамичке, експлоатационе) и квалитет подземних вода, водоносници термалних вода и друга важна хидрогеолошка питања. 
ОХГК је основа за будућу израду хидрогеолошких карата различитих размера и намена, детаљна истраживања и решавања конкретних задатака из области коришћења, заштите и управљања подземним водама на територији Републике Србије. ОХГК представља једну од основних подлога и предуслова за интегрално управљање и одрживи развој водних ресурса на територији Републике Србије у складу са националним прописима о водама и геолошким истраживањима, Оквирном директивом о водама Европске Уније (ОДВ ЕУ) и другим релевантним прописима. 
За 2016. годину планиран је наставак истраживања за 4 листа и то:
– лист Бела Паланка, завршетак у 2016. години;
– лист Ниш, завршетак у 2016. години;
– лист Параћин, наставак истраживања;
– лист Нови Сад, наставак истраживања.
1.2. Студијска истраживања
1.2.1. Хидрогеотермална потенцијалност терцијарних вулканогених комплекса Голије – наставак истраживања
Циљ истраживања је дефинисање хидрогеолошких услова са аспекта формирања термалних и минералних вода у оквиру терцијарних вулканских комплекса и утврђивање простора њиховог могућег појављивања, захватања и коришћења.
Реализација овог пројекта, предвиђена је кроз три фазе. Планиране активности се састоје од: теренских хидрогеолошких истраживања (рекогносцирање, картирање, реамбулација), физичко-хемијска анализа на терену, лабораторијских анализа на гасове, радиоактивне елементе, макро и микрокомпоненте, литогеохемијска истраживања у ужим подручјима термалних вода. 
Истраживања на простору Голије представљају наставак истраживања вршених током 2014. и 2015. године, за вулканогене области Рогозне и Копаоника. Овим истраживањима утврђено је да се тектонске структуре, у домену којих су формиране термалне воде, пружају према планинској области Голије, где су откривене појаве термоминералних вода (Дежева, Студеница и др.). Осим тога, оправданост ових истраживања дефинисана је и у Стратегији дугорочног развоја енергетике Србије.
Пројектована истраживања у 2016. години се односе на хидрогеолошко картирање ужих области и подручја (долине) на правцима пружања тектонских структура за које су генетски везане познате појаве термалних и минералних вода, узорковање и лабораторијске анализе термалних вода. За картирана подручја предвиђена је израда хидрогеолошких карата у размери 1:25.000. Као један од резултата постигнутих истраживања у овој години, биће дефинисана простирања хидрогеолошких структура и основни физичко-хемијски параметри термалних вода. 
1.2.2. Израда Прелиминарне Основне хидрогеолошке карте Републике Србије, размере 1:100.000 – I фаза
Циљ овог пројекта јесте да се по Упутству за израду ОХГК СФРЈ (СГЗ, 1988), а на основу расположивих дигитализованих геолошких основа, листова ОГК размере 1:100.000, изради прелиминарна ОХГК Републике Србије исте размере. Саставни део ове карте су (по листовима) класификовани расположиви хидрогеолошки, хидрометеоролошки и други подаци, добијени при ранијим истраживањима (елаборати о резервама, подаци Републичког хидрометереолошког завода – РХМЗ, студије и др.). Овај пројекат ће се реализовати кроз форму ГеолИСС. Реализацијом овог пројекта стварају се услови за бржу израду коначне ОХГК Републике Србије. 
За 2016. годину предвиђена је израда Пројекта за више од 50% листова ОХГК Републике Србије и прикупљање, анализа и синтеза података који се односе на подземне воде, добијених из различитих извора и врста истраживања. 
Завршетак овог пројекта планиран је за 2017. годину. 
1.2.3. Студијска истраживања за потребе дефинисања Алтернативних изворишта подземних вода за јавно водоснабдевање у Републици Србији – I фаза
Циљ ових студијских истраживања јесте да се дефинишу незахваћене резерве подземних вода и потенцијалне локалности алтернативних изворишта за јавно водоснабдевање у Републици Србији. У том циљу треба да буде израђена Хидрогеолошка карта Републике Србије, размере 1:500.000, да се на основу расположивих резултата ранијих и нових пројектованих истраживања добију локалности и основни хидрогеолошки подаци о постојећим извориштима јавног водоснабдевања, да се уради прорачун експлоатационих, динамичих и статичких резерви по хидрогеолошки категорисаним литостратиграфским јединицама, те да се на основу свега издвоје локалности са процењеним или утврђеним резервама подземних вода за алтернативна изворишта.
За 2016. годину предвиђа се израда Хидрогеолошке карте размере 1:500.000, са ажурираним локалностима до сада евидентираних активних изворишта подземних вода, као и теренска истраживања за изабрана подручја. 
Планирано је да ова студијска истраживања буду реализована у периоду од 2016. до 2018. године.
2. Инжењерскогеолошка истраживања
Инжењерскогеолошка истраживања се изводе у циљу израде инжењерскогеолошких карата, утврђивања стања, својстава и карактеристика стена и тла, утврђивања геотехничких особина тла за потребе планирања намене простора и погодности терена за изградњу, као и истраживања ради заштите животне средине. Резултат ових истраживања је и дефинисање инжењерскогеолошког хазарда и ризика. 
2.1. Израда основне инжењерскогеолошке карте Републике Србије размере 1:100.000
Основна инжењерскогеолошка карта размере 1:100.000 (у даљем тексту: ОИГК), представља графички и текстуални приказ основних инжењерскогеолошких одлика стенских маса и терена са свим елементима који дефинишу те одлике. На карти се приказују инжењерскогеолошке карактеристике терена, распаднутост и издељеност стенских маса, егзогеодинамички процеси и појаве и ниво воде у терену. 
Текстуални део карте представља тумач. У тумачу се даје текстуални приказ формирања инжењерскогеолошких услова у терену: настанак и развој процеса савремене егзогеодинамике, заступљеност појава, њихово категорисање према врсти и активности, прогноза њиховог даљег развоја, настанак и развој и других видова деформабилности терена и тла, како у природним условима, тако и под утицајем различите техногене активности, степен стабилности терена; врсте примењених метода геотехничких мелиорација у терену, време извршења, сврха примене и ефекти остварени након извођења, хазард од појава нестабилности терена и деформабилности тла. 
Основна инжењерскогеолошка карта са тумачем, представља подлогу за сагледавање свеукупних инжењерскогеолошких карактеристика терена за потребе израде наменских инжењерскогеолошких основа у оквиру планско-пројектне документације: израду просторних планова за потребе општинских подручја и региона, за остала просторна планирања у грађевинарству, шумарству, рударству, пољопривреди, водопривреди и индустрији, израду програма и пројеката детаљних инжењерскогеолошких истраживања, и за научне студије и тумачење инжењерскогеолошких процеса и појава, са прогнозом њиховог даљег развоја, осетљивост, хазард, ризик и управљање ризиком.
Досадашњом израдом ОИГК покривени су углавном делови терена у зони коридора аутопута, магистралних путних праваца, цевовода, гасовода и других објеката регионалне инфраструктуре, затим урбаних простора, главних водотокова као и сви други простори антропогене активности.
За 2016. годину планиран је почетак израде листова Ивањица и Врњци и наставак истраживања за 6 листова и то:
– лист Жагубица – завршетак истраживања 2016; 
– лист Бела Паланка – наставак истраживања;
– лист Алексинац – наставак истраживања;
– лист Зворник – наставак истраживања;
– лист Зајечар – наставак истраживања;
– лист Бољевац – нови пројекат.
2.2. Катастар клизишта и нестабилних падина на територији Републике Србије
Савремени геолошки процеси, пре свега процеси нестабилности и еродибилности, представљају крупне проблеме за рационално привредно и урбанистичко планирање и пројектовање. Резултати истраживања по овом пројекту користиће се за потребе привреде у области просторног и урбанистичког планирања, путног и железничког саобраћаја, електропривреде, водопривреде, пољопривреде и шумарства, рударства, заштите животне средине, цивилне заштите, одбране итд. Овај вишегодишњи пројекат је започет у 2007. години. Катастар клизишта се ради кроз апликацију ГеолИСС.
Циљ овог пројекта је: евиденција клизишта (активна, привремено умирена и фосилна) и нестабилних падина; процена услова и могућности активирања процеса клизања и дефинисање геометрије клизишта (површине и запремине маса које су, или би биле захваћене процесом клизања); процена могуће штете коју би проузроковало активирање процеса клизања; израда геолошких карата хазарда и ризика; утврђивање приоритета за детаљна геолошка истраживања, пројектовање и предузимање превентивних или санационих мера; предлагање увођења превентивних мера које би опасност од активирања процеса клизања свела на најмању меру; проширење информационог система и базе података о клизиштима у Републици Србији; израда пројекта осматрања (мониторинга) и контроле процеса клизања.
Кроз претходних шест фаза, изведено је инжењерскогеолошко рекогносцирање терена на површини од 2.574 km², и инжењерскогеолошко картирање терена извршено на површини од 4.970 km². Подаци истраживања су обрађени и приказани у виду прелиминарне инжењерскогеолошке карте 1:300.000.
У седмој фази настављени су радови у Шумадијском региону – зонa „Јадранског коридора – коридор 11”. Поменута саобраћајница представља приоритетни грађевински подухват у Србији. Евиденција клизишта и нестабилних падина извршена је од Коњевића, преко Такова до Љига, Лајковца и Уба. 
Осма фаза истраживања реализована је у периоду јули – октобар 2014. године. Као што је познато, у мају 2014. године догодиле су се катастрофалне поплаве које су изазвале, поред људских жртава, велику материјалну штету. Као последица енормних падавина активирала су се бројна клизишта. Стручњаци Геолошког Завода Србије су у оквиру екипа које су формиране од стране Канцеларије за помоћ и обнову поплављених подручја, обилазили угрожене терене. Том приликом су (у већ оформљене катастарске листове) уносили податке о сваком клизишту. Резултати тог обиласка приказани су на посебним катастарским листовима.
Током 2015. године, Влада Јапана преко UNDP-а (Програмa Уједињених нација за развој) је донирала средства за реализацију пројекта: „Хармонизација података о клизиштима и обучавање локалних самоуправа за њихово праћење – BEWARE (BEyond landslide aWAREness)”, који се директно наслања на пројекат Катастра клизишта и нестабилних падина Србије.
Циљ пројекта је инжењерскогеолошко истраживање и евидентирање одређеног броја клизишта на територији 27 општина, које су погођене поплавама маја 2014. године, утврђивање јединствене методологије за истраживање клизишта и процену геолошког хазарда и ризика, израда геолошке карте хазарда и ризика, стварања јединствене базе података о клизиштима Републике Србије, као и јачање капацитета Министарства рударства и енергетике, Геолошког завода Србије и локалне самоуправе у циљу редовног праћења клизишта и смањења ризика од геолошких хазарда.
Носилац пројекта је Геолошки завод Србије а партнер у реализацији пројекта је Рударско-геолошки факултет. 
Канцеларија за помоћ и обнову поплављених подручја и Министарство рударства и енергетике су у складу са својим надлежностима вршили надзор над реализацијом овог пројекта.
Реализацијом овог пројекта евидентирано је 2.024 клизишта на територији 24 општине које су биле погођене поплавама. Један од резултата овог пројекта биће и инжењерскогеолошка карта хазарда и ризика.
Као резултат досадашњих активности по овом пројекту, урађена је прелиминарна карта клизишта Републике Србије у векторском облику у размери 1:300.000.
У 2016. години ова истраживања ће бити усмерена на одређен број општина које су погођене мајским поплавама 2014. године а које нису биле обухваћене пројектом BEWARE.
2.3. Израда карте сеизмичке рејонизације са истраживањем геолошких услова за одређивање националних параметара према Euro Code-у 8 (ЕС8-1) – II фаза
Делови територије Републике Србије испољавају повећану сеизмичку активност због чега се при пројектовању и изградњи објеката морају поштовати правила асеизмичке изградње. С обзиром на важеће стандарде у тој области, неопходно је урадити нову карту сеизмичког хазарда, и извршити рејонизацију и моделирање терена за одређивање националних параметара неопходних за анализу и одређивање реалних сеизмичких утицаја на објекте. Постојање званичне Карте сеизмичког хазарда омогућује несметану примену важећих европских стандарда EC8-1 у пројектовању и изградњи објеката.
Сврха инжењерскогеолошких истраживања је утврђивање основних типова сеизмичких модела тла и рејонизација територије Републике Србије према њима. 
За израду Карте сеизмичке рејонизације која подразумева утврђивање националних параметара према EC8-1, потребно је извести инжењерскогеолошка истраживања којима ће се усвојити методологија одређивања основних критеријума за дефинисање сеизмичких средина и прелиминарних сеизмичких типова модела тла. Применом усвојене методологије сагласне са досадашњим домаћим сазнањима и искуствима земаља из окружења, стичу се услови за извођење рејонирања и тестирање прелиминарних модела. 
Коначан резултат укупних истраживања је Карта сеизмичке рејонизације са утврђеним националним параметрима према EC8-1 као квалитетна подлога за финалну израду званичне Карте сеизмичког хазарда.
Реализација овог пројекта је предвиђена кроз трогодишњу активност. Током прве године урађена је прелиминарна карта сеизмичке реојонизације територије Републике Србије, која је захтевала комплексан кабинетски истражни процес рејонирања терена према критеријумима које прописује ЕС8-1, а који су уграђени у методологију одређивања сеизмичког хазарда. Они представљају геодинамичке моделе терена дефинисане битним својствима: брзином смичућих (секундарних) таласа, густином (запреминска тежина и порозност), гранулометријским саставом, индексом пластичности и параметрима коjи описују механичко понашање природне средине добијеним опитима SPT (стандардни пенетрациони тест). 
Средства за реализацију овог пројекта треба да буду обезбеђена из донација.
У 2016. години планирају се геофизичка истраживања и испитивања на до сада избушеним бушотинама. 
2.4. Израда геолошких подлога за просторне планове
Израда геолошких подлога за потребе просторног планирања има за циљ комплексно сагледавање и дефинисање свих геолошких чинилаца потребних за израду просторног плана, и то са аспекта могућности коришћења, угрожености и заштите простора, као и услова и могућности коришћења природних ресурса (подземних вода, минералннх сировина и геолошких грађевинских материјала). Аспект угрожености терена посматра се кроз: стабилност, еродибилност, деформабилност терена, сеизмичност терена и др.
2.4.1. Инжењерскогеолошке подлоге за просторни план територије општине Бачка Паланка – II фаза
Циљ реализације овог пројекта је да се региструју, анализирају и на погодан начин прикажу сви геолошки потенцијали на територији општине Бачка Паланка, услови њиховог рационалног коришћења, услови заштите геолошке средине од последица тог коришћења, као и услови заштите људи и материјалних добара од различитих геолошких и геоморфолошких процеса. 
Током 2015. године, прикупљани су и обрађени подаци из постојеће документације, извршено је инжењерскогеолошко и хидрогеолошко рекогносцирање терена на површини територије општине Бачка Паланка – укупно 579 km².
У другој фази истраживања, током 2016. године, извршиће се инжењерскогеолошко и хидрогеолошко картирање терена на површини територије општине Бачка Паланка, (укупно 579 km²), биће урађене следеће тематске карте: инжењерскогеолошке карте са картом рејонизације у размери 1:25.000, хидрогеолошке карте у размери 1:25.000, карте минералних сировина у размери 1:50.000, екогеолошке карте у размери 1:50.000. Пројекат ће се реализовати кроз апликацију ГеолИСС.
2.4.2. Инжењерскогеолошке подлоге за просторни план територије општине Бајина Башта – I фаза
Територија општине Бајина Башта, претрпела је катастрофалне последице у мајским поплавама током 2014. године, када је велики број објеката и инфраструктурних објеката срушен или значајно оштећен (што је била последица између осталог и нерационалног и непланског коришћења терена). У циљу рационалних планских решења при одређивању намене површина, на територији Бајине Баште, неопходно је извршити инжењерскогеолошка истраживања терена. 
Резултат истраживања је дефинисање литогенетских комплекса, њихове дебљине просторног распрострањења и физичко-механичких параметара, дефинисање режима подземних вода у терену, сеизмичка рејонизација, издвајање зона са развијеним инжењерскогеолошким процесима и појавама. Поред тога, овим истраживањима ће се регистровати, анализирати и на погодан начин приказати сви геолошки потенцијали, услови коришћења и заштите геолошке средине на територији општине Бајина Башта. 
На основу ових истраживања ће се утврдити услови коришћења и заштите терена и на тај начин створити предуслов за планску и рационалну намену простора, за пројектовање и грађење будућих инфраструктурних, саобраћајних, комуналних и других објеката од општег друштвеног значаја, а самим тим и смањити ризик од појаве геолошких процеса – клизишта, одрона и ерозије.
3. Истраживање минералних сировина
Током 2016. године планира се наставак геолошких истраживања металичних, неметаличних и енергетских минералних сировина која имају за циљ утврђивање стања, потенцијалност и геолошко-економску оцену ресурса и резерви минералних сировина Србије.
3.1. Општи пројекти
Развој и примена нових метода геолошких истраживања као и савремени начин приказа геолошких података, усклађених са стандардима Европске Уније и представљених у ГИС формату, изискују и израду различитих специјалистичких геолошких карата (металогенетских, минерагенетских, прогнизних и др.), које ће омогућити јаснији увид у потенцијалност подручја и створити основу за прецизнију геолошко-економску оцену ресурса и резерви минералних сировина Републике Србије.
3.1.1. Израда упутства за металогенетску карту
Израда формационе карте Републике Србије размере 1:50.000 је започета на више листова и поменута карта практично представља подлогу за израду металогенетске карте.
С обзиром да не постоји упутство за металогенетску карту којим би се дефинисали сви неопходни параметри и смернице неопходне за савремен приказ терена и његових металогенетских специфичности, током 2015. године приступило се изради истог.
Упутство за израду металогенетске карте 1:50.000 ће бити урађено по најновијим светским стандардима уз максималан број информација које ће усмеравати истраживаче на коректан и научно заснован рад на овој врло сложеној проблематици. Тумач треба да садржи следећа поглавља: Опште одредбе; Избор подлоге; Захтеве у погледу минерагенетских елемената; Металогенетско рејонирање; Прогнозне карте; Условни знаци. 
У 2016. години планиран је завршетак овог упутства. 
3.1.2. Израда металогенетске карте лист Пријепоље 2 размере 1:50.000
Узимајући у обзир сву комлексност израде металогенетске карте, током 2015. године се кренуло и са реализацијом „пилот” пројекта: „Металогенетска карта за лист Пријепоље 2”, у циљу отклањања евентуалних недостатака упутства за израду ове карте. Лист Пријепоље 2 је одабран пошто је завршена и одштампана формациона карта за овај лист. Проучавања металогенетске зоне „Стара Рашка” (у оквиру листа Пријепоље 2), у којој се налазе порфиритска и рожначка рудна зона, уз посебан осврт на перспективна рудна поља која ће бити утврђена, са нагласком на локализацији и типу орудњења бакра, олова и цинка као и других металичних и неметаличних сировина, има за циљ да на бази металогенетских истраживања укаже на оправданост улагања за истраживање полиметаличних руда и осталих корисних материја са израдом металогенетске карте поменутог листа.
Ценећи већ утврђене рудоконтролне факторе као локалне индикаторе орудњења, металогенетска истраживања су планирана за просторе развића тријаског и јурског седиментног и метаморфогеног комплекса. Унутар ових целина касније би се издвојили простори у којима су развијене формације (порфиритска зона, односно комплекси тријаског вулканизма) где би се обављала детаљна металогенетска истраживања. 
Израда овакве карте треба да послужи и као основа за даље активности у изради осталих металогенетских карата, али и других специјалистичких карата којима подлога, поред формационе, може бити и металогенетска карта. 
Током 2016. године планирани су следећи радови: рекогносцирање терена са проспекцијом, структурно-геолошко профилирање са литофацијалним снимањем; прикупљање петролошких, геохемијских, рудних, хемијских и шлиховских узорака и њихова лабораторијска обрада.
3.1.3. Геолошке карактеристике и потенцијалност подручја Општине Кнић – II фаза
Основни циљ предложених истраживања је да се на основу резултата ранијих истраживања и уз новоприкупљене податке са терена прикаже минерално-сировински потенцијал Општине Кнић, односно да се утврде елементи залегања, облик, величина, просторни положај, минерални састав и остали параметри неопходни за дефинисање потенцијалности појединих сировина.
Пројектна решења предложених истраживања имају карактер основних геолошких истраживања. Резултати геолошких истраживања треба да омогуће оцену потенцијалности истражног подручја у погледу могућности проналажења минералних сировина кроз: ближе упознавање основних металогенетских обележја истражног простора; регистровање рудних минерализација (познате и новооткривене) и њихових генетских типова; утврђивање повезаности морфоструктурних облика са различитим типовима рудних минерализација и издвајање перспективних зона за наставак истраживања.
На основу података расположиве документације и реализованих теренских истраживања сагледаће се познати и потенцијални минерално сировински ресурси и израдити прогнозна карта минерално сировинског потенцијала на територији Општине Кнић.
Пројектованим геолошким истражним радовима на подручју Општине Кнић у току 2016. године даће се завршни извештај.
3.1.4. Минерагенетске карактеристике и потенцијалност неогених басена Србије – I фаза
Основни циљ предложених истраживања је да се на основу резултата ранијих истраживања и уз новоприкупљене податке са терена анализира минерално-сировински потенцијал неогених басена Србије, односно да се утврде елементи залегања, облик, величина, просторни положај, минерални састав и остали параметри неопходни за дефинисање потенцијалности појединих сировина.
Проблематика која ће се решавати током пројектованих истраживања усмерена је на оцену потенцијалности истражног подручја у погледу могућности проналажења минералних сировина кроз: ближе упознавање основних металогенетских обележја истражног простора; регистровање рудних минерализација (познате и новооткривене) и њихови генетски типови; одређивање главних структурних облика и руптурних праваца простора; утврђивање повезаности морфоструктурних облика са различитим типовима рудних минерализација и издвајање перспективних зона за наставак истраживања.
Реализација Пројекта започиње у 2016. години, а завршетак се планира у 2022. години.
У току 2016. године обавиће се прикупљање и систематизација постојеће документације о ранијим истраживањима неогених басена и дефинисаће се критеријуми и динамика истраживања као и критеријуми минерагенетске анализе.
3.2. Истраживања металичних минералних сировина
Истраживања металичних минералних сировина обухватају: аналитичко истраживање нових појава и лежишта металичних минералних сировина, дефинисање потенцијалности геолошких средина, као и сагледавање могућности за повећање укупне потенцијалности ресурса металогенетских области и лежишта Србије по питању мангана, хрома, молибдена, волфрама, живе, урана, бакра, олова, цинка, антимона, калаја и других металичних минералних сировина. 
3.2.1. Провера аеромагнетских аномалија у рудном рејону Голије – наставак истраживања
Циљ истраживања је проналажење нових, за сада непознатих или незабележених појава металичних минералних сировина у оквиру издвојених простора. Такође се очекује и проширење већ познатих рудоносних простора, као и дефинисање узрочника аеромагнетних аномалија.
Резултати који се очекују од ових истраживања су основа за детаљна геолошка истраживања, која воде ка економској валоризацији, како новооткривених тако и познатих појава.
Пројектом се планира претходна провера издвојених аеромагнетских аномалија на ширем простору Голије, које су потенцијални индикатори рудоносних терена. 
Провера ће се извршити кроз геолошку и магнетску проспекцију, уз одговарајућа лабораторијска испитивања (петролошка, минералошка, хемијска) стена и руда.
На основу добијених података оцениће се значај терена у погледу изналажења минералних сировина у оквиру проверених аномалија и са тим у вези предложиће се детаљна истраживања. 
Резултати провере аномалија адекватно ће се текстуално и графички приказати.
Планиране пројектне активности у 2016. години су: геолошка проспекција отворених профила; узимање шлихова; литогеохемијско опробовање изданака; проспекциона магнетна мерења; радиометријски премер изданака; лабораторијска испитивања и пратећи кабинетски радови.
Сагледавајући околне терене сличне грађе, а имајући у виду присуство делимично откривеног терцијарног плутона, који се комплетан и у деловима осликава у магнетском пољу, очекује се проналазак нових појава металичних минералних сировина. 
3.2.2. Геолошка истраживања бакра, злата и пратеће асоцијације елемената (Pb, Zn, Ag) у дијабаз-рожначкој формацији средњег Полимља – наставак истраживања
Основни циљ реализације овог пројекта је да се на основу прикупљених релевантних података, добијених на основу геолошких истраживања, издвоје потенцијални простори за даља истраживања.
У овој фази планира се откривање нових појава и минерализација и повећање перспективних површина за истраживање, одређивање асоцијација рудних минерала метала и њихови међусобни односи, проучавање литолошких средина у којима се појављује бакар, злато и пратећа асоцијација елемената (Pb, Zn, Ag), проучавање хидротермалних измена и њихова повезаност са бакрoм, златом и пратећом асоцијацијом елемената (Pb, Zn, Ag) и проучавање повезаности уочених структурних елемената, регионалних и локалних, са рудним минерализацијама.
Планиране пројектне активности су: геолошка проспекција минералних сировина у размери 1:25.000; узорковање за хемијска, рудно-микроскопска и петрографска испитивања.
Планираним геолошким радовима у току 2016. године, очекује се повезивање досадашњих истражних простора у дијабаз-рожначкој формацији средњег Полимља у једну целину, као и завршетак теренских геолошких радова.
3.2.3. Основна металогенетска истраживања ултрамафита Србије (Платинске групе елемената, Au, Fe) – наставак истраживања
Циљ истраживања је да се у првој фази геолошких истраживања оријентационо утврде економски садржаји платинске групе елемената (PGE), Au, Fe и других пратећих елемената у ултрамафитима Србије. Затим би се на основу резултата прве фазе истраживања одредиле локације на којима би се реализовали геолошки истражни радови друге фазе истраживања. 
Након реализације друге фазе геолошких истраживања издвојиће се подручја и извршиће се селекција перспективних локалитета по приоритетима за детаљна геолошка истраживања у циљу проналажења лежишта PGE, Au, Fe и пратећих елемената.
Геолошка грађа Србије је таква да постоје сви оптимални геолошко-петролошки услови за откривање лежишта PGE код нас. У прилог овој тврдњи иду и сазнања да су стручњаци са Атинског универзитета већ открили присуство PGE у неколико хромитских лежишта у ултрамафитском масиву Вориноса и да су француски геолози открили у ултрамафитима Албаније економске садржаје PGE. Ово сазнање је битно због тога што ултрамафити Србије, Грчке и Албаније имају скоро идентичан састав и развиће. 
Због ниског степена геолошке истражености ултрамафита на територији Републике Србије, потребно је основним геолошким истражним радовима утврдити могуће присуство PGE, Au, Fe и других елемената у њима.
У 2016. години планирано је да се истражују ултрамафити Такова код Горњег Милановца. У склопу ових геолошких истраживања реализоваће се следећи истражни радови: геолошка проспекција, рекогносцирање терена, узимање проба за хемијске, рудно-микроскопске и петролошке анализе. Хемијске пробе биће анализиране на: платинску групу елемената, гвожђе, никал, кобалт, хром, злато, сребро, антимон и живу. Урадиће се и шлиховска проспекција за квантитативну и квалитативну анализу шлихова.
3.2.4. Геолошко-металогенетска изучавања подручја изградње путних праваца у Републици Србији – наставак истраживања
Имајући у виду да се последњих година врши изградња релативно великог обима путне мреже и да се током тих радова врше просецања терена који су изграђени од различитих геолошких формација, постоји могућност да се тим радовима открију различите минералне сировине.
Основни циљ реализације овог пројекта је да се, са минимумом финансијских улагања, прикупе значајни геолошки подаци са локалитета који се „открију” приликом грађевинских радова у оквиру изградње путева. Геолошки подаци се прикупљају због евентуалног откривања нових појава минералних сировина, бољег дефинисања већ познатих појава минералних сировина, прецизнијег сагледавања њихових димензија, одређивања садржаја корисних компоненти, као и због дефинисања услова формирања и закономерности размештаја проспектованих потенцијално рудних формација. На локалитетима где буду регистроване појаве клизишта, исти ће бити истражени са становишта геотехничких параметара и предложиће се начин за њихово санирање.
Планиране пројектне активности у 2016. години су: геолошко рекогносцирање и профилирање са литогеохемијским опробовањем, уз неопходан обим лабораторијских испитивања на коридорима 10 и 11, затим на свим локалним и регионалним путевима. Такође биће праћени и сви други грађевински радови који могу „пружити нове информације” о могућности изналажења минералних сировина на локалитетима који су предмет грађевинских радова. 
Реализацијом ове фазе истраживања очекује се откривање нових, до сада непознатих како металичних, тако и неметаличних минералних сировина, нарочито у оквиру борске металогенерске зоне (пут Нишка Бања – Пирот). Доистраживање раније откривених минерализација на ширем подручју Такова (антимон, жива, злато и др.).
3.2.5. Основна геолошка истраживања наносних лежишта злата Србије – наставак истраживања
Наносна лежишта злата била су и остала врло интересантна у Републици Србији. Сва досадашња истраживања била су усмерена на терене Источне Србије где су у алувионима смештене највеће концентрације овог племенитог метала.
Југоисточнo од Босилеграда, између Извора и Ресена, развијене су плиоценске творевине представљене шљунковима и песковима које трансгресивно и дискордантно леже преко кристаластих шкриљаца. Плиоценске творевине захватају површину од око 12 km², а дебљина износи од 30 до 40 m. Стара пралишта у плиоценским седиментима налазе се у шљунковитим деловима плиоцена и на основу података из шлихова који су рађени 1981. године, означавају односно маркирају делове плиоцена у којима је експлоатисано злато. У току 1981. године, истраживани су плиоценски шљункови развијени у локалитету Циганске куће у зони старих радова – пралишта. У шлиховима је утврђено присуство злата, хематита, илменита, магнетита, граната, циркона и рутила.
Истражни радови ће се састојати од геолошке проспекције, рекогносцирања терена, шлиховске проспекције, узорковања за хемијске анализе и узимања „stream” седимената и лабораторијских испитивања.
Циљ истраживања је да се да једна свеопшта оцена о потенцијалности наноса на злато на територији целе Републике Србије.
У завршној години треба урадити студију и оцену потенцијалности свих интересантних алувиона Републике Србије. 
3.2.6. Геолошка истраживања Cr и пратећих метала на територији Републике Србије – наставак истраживања
С обзиром на геолошку грађу терена Србије, као и резултате досадашњих истраживања, с правом се може константовати да многи наши терени имају металогенетску специјализацију на хром и њему пратеће метале.
Степен истражености наших терена је доста неуједначен, па је самим тим тешко дати комплетну оцену потенцијалности свих масива који су носиоци минерализације хрома.
Пројектна решења процеса геолошких истраживања треба да садрже теренска, лабораторијска и кабинетска изучавања.
У завршној фази истраживања, у форми студије треба приказати потенцијалност Србије у погледу присуства економских концентрација хрома.
При овим, теренским истраживањима, посебну пажњу треба посветити и геоеколошким параметрима који могу имати пресудну улогу при давању коначне геолошко-економске оцене о потенцијалности одређених подручја у погледу минерализација хрома.
3.3. Истраживања неметаличних минералних сировина
3.3.1. Истраживање глауконита и оцена потенцијалности у маринским седиментима Србије – I фаза
Циљ истраживања је да се у наредном периоду утврди потенцијалност, просторни положај, квалитет и количине глауконита на простору Републике Србије односно да се региструју све појаве глауконита и одреди њихов квалитет путем опробавања на одређеним подручјима или локалитетима где досад нису вршена истраживања током претходних година или је степен истражености доста низак. Укупан период реализације пројекта је пет година.
По планираној концепцији, методологији и динамици извођења истражних радова, предвиђено је да пројектовани геолошки радови по дугорочном пројекту започну током 2016. године. Почев од прве године, вршиће се прикупљање и систематизација постојеће документације о ранијим истраживањима на потенцијалном простору са појавама глауконита. Потом, на одређеном простору са појавама глауконита, или на потенцијалном простору или локалитету извршиће се рекогносцирање терена праћено геолошком проспекцијом са опробовањем рудних изданака са глауконитом за лабораторијска испитивања. По завршетку теренских радова, за текућу годину (2016.) извршиће се реализација лабораторијских испитивања и писање годишњег извештаја о извршеним радовима и добијеним резултатима за 2016. годину.
3.3.2. Студија: Оцена потенцијалности украсног камена Србије – I фаза
Циљ пројекта је регистровање свих налазишта украсног камена на територији Републике Србије, израда карте и књиге регистра свих налазишта украсног камена, као и валоризација минералних ресурса.
У 2016. години планирана су основна геолошка истраживања минерагенетских карактеристика украсног камена на територији коју покрива лист Геолошке карте Жагубица 1:50.000. У том смислу ће се у домену истражног простора регистровати све очуване, непоремећене стенске масе, економски интересантне са аспекта истраживања и експлоатације украсног камена.
У току реализације теренских радова који су предвиђени овим пројектом урадиће се геолошка проспекција у размери 1:25.000, а у току извођења теренских радова планирано је и опробовање природних изданака за лабораторијска испитивања као и узимање технолошке пробе у лабораторијском обиму.
3.4. Истраживања енергетских минералних сировина
Истраживања енергетских минералних сировина обухватају основна геолошка истраживања угља, уљних шкриљаца и пратећих минералних сировина која су у 2016. години планирана израдом и реализацијом пројеката. 
3.4.1. Геолошко-економске карте чврстих енергетских сировина (угаљ и уљни шкриљци) Србије – I фаза
Геолошко-економске карте представљају графички приказ одређених геолошко-економских параметара неке минералне сировине или групе сировина на графичкој основи. Размера карата зависи од величине простора који се на њима приказује (углавном су у употреби 1:100.000 и 1:200.000 и ситније размере). 
Током 2016. године, предвиђено је прикупљање, анализа и интерпретација свих геолошко-економских фактора и показатеља оцене басена, лежишта и појава чврстих енергетских сировина по статистичким регионима Републике Србије, на графичкој подлози погодне размере. Намена ових истраживања је вишеструка. С једне стране, на илустративан начин приказаће суштинске геолошке и економске податке о басенима и лежиштима неке области и региона, а са друге представљаће документ праћен студијом о изведеним истраживањима која може послужити за давање концесија и сл. Овакве карте су од значаја не само за геологе већ и за остале струке које се баве управљањем природним ресурсима. Приказивање кључних геолошко-економских података на карти, омогућава брзо разумевање наведених информација као и свеобухватну процену датог подручја.
У оквиру сваког региона, односно области, биће обрађени сви геолошко економски аспекти чврстих енергетских сировина. Неопходни подаци обезбедиће се анализом и синтезом резултата ранијих истраживања и прикупљањем нових, геолошком проспекцијом на чврсте енергетске сировине (снимањем стубова и профила, опробовањем), лабораторијским и геофизичким испитивањима. Истраживања ће се изводити у подручјима басена и лежишта ниског степена истражености. 
У 2016. години планирано је да се на основу предвиђених метода истраживања добију иновирани геолошко-економски подаци за подручја ниског степена истражености и интерпретирани подаци за подручја високог степена истражености (Алексиначко лежиште). 
Приказивање кључних геолошко-економских података на карти, омогућиће брзо разумевање наведених информација, као и свеобухватну процену датог подручја.
Геолошко-економске карте су веома значајне за привреду зато што на поједностављен, ислустративан начин приказују комплексне актуелне геолошке и економске параметре стратешких енергетских минералних сировина као што су угаљ и уљни шкриљци. 
3.4.2. Oсновнa геолошкa истраживања угљa у Сокобањском басену – наставак истраживања
Циљ пројекта је и да се на предложеном истражном простору утврди развиће угљоносне серије што ће представљати основу за наредне фазе истраживања, која ће водити ка даљем дефинисању угљоносног простора и већем степену познавања геолошких прилика. Циљ геофизичких испитивања је да одвоји подину и повлату читлучке угљоносне серије и наговести присуство слојева угља, а што ће се утврдити дубинским истражним бушењем у следећој фази истраживања.
Сокобањски угљоносни басен је недовољно истражен, с обзиром да у њему геолошка истраживања нису вршена у континуитету. Ван експлоатационог поља, које се налази на југоисточном ободу басена, остао је недефинисан угљоносни простор у правцу истока, севера и запада. Теренским опсервацијама и геофизичким испитивањима утврђено је постојање асиметричне синклинале са стрмијим падовима слојева на јужном крилу и блажим на северном крилу, што указује на претпоставку о повољнијем положају читлучке серије са угљеним слојем, према северном ободу басена. Геофизичким методама истраживања дефинисан је палеорељеф и утврђена позиција најдубљих делова басена. 
У 2016. години ће се наставити основна геолошка истраживања угља у Сокобањском басену, западно од Сесалске реке, већ примењеним геолошким, геофизичким и лабораторијским методама. Предлаже се израда проспекцијске бушотине дубине до 500 метара у зони између Богдинца и Милушинца у циљу утврђивања присуства угљеног слоја у североисточном делу сокобањског басена.
Основним геолошким истраживањима у Сокобањском басену 2016. године очекује се да се геолошким картирањем и геоелектричним сондирањем потврди распрострањење угљоносне серије у правцу запада, да се истражном бушотином на предложеном локалитету утврди присуство читлучке угљоносне серије и набуши угљени слој.
III. ИЗРАДА ПРОЈЕКАТА И СТУДИЈА ИЗ ОБЛАСТИ ГЕОДИВЕРЗИТЕТА И ГЕОЕКОЛОГИЈЕ
За геоеколошка истраживања планирани су пројекти и студије који се односе на заштиту животне средине у области истраживања и коришћења геолошких ресурса, као и заштиту геолошких вредности, реткости и објеката који имају карактер геонаслеђа. 
1. Геохемијска карта Србије размере 1:500.000 – I фаза
Основни циљ овог пројекта је да се на целој површини Републике Србије утврди квалитет земљишта и његова оптерећеност, пре свега, тешким металима, као и да се дефинишу и разврстају геогени од антропогених утицаја на ова својства.
У просторима где земљиште није развијено предвиђено је да се састав седимената утврди „stream”, „overbank” и „floodplain” методама. Добијени резултати истраживања могу се применити у области заштите животне средине, истраживањима лежишта минералних сировина, просторном планирању, при извођењу педолошких истраживања, при планирању развоја пољопривреде итд.
Радови планирани за израду Геохемијске кaрте Републике Србије 1:500.000 (ГКРС 1:500.000) ће методолошки бити усклађени са истражним радовима околних земаља. На овај начин ће и подаци истраживања бити регионално компатибилни. Истраживања укључују теренске, лабораторијске и кабинетске методе.
Теренским истраживањима ће бити прикупљени репрезентативни узорци земљишта и седимената по мрежи по којој један узорак репрезентује 100 km² (10х10 km). Положај мреже ће бити усаглашен са постојећом која је одобрена од Удружења европских геолошких завода (FOREGS Geochemical Baseline Programme – FGBP). Земљишта и седименти Србије ће бити истраживани у око 1100 аналитичких ћелија. Предложена мрежа опробовања је ниске густине, али такве да свакако пружа генерални опис области одакле може да се индикује наставак истраживања.
Прикупљени узорци ће се анализирати у акредитованој лабораторији према стандарду ISO 17025, који укључује употребу еталониране опреме, обученог особља и стандардизованих метода испитивања, као и потврду резултата путем међулабораторијског поређења.
У кабинету ће квалитативне и квантитативне концентрације елемената бити једнозначно квалификоване као есенцијалне, потенцијално токсичне, токсичне и канцерогене. Повећане концентрације ће бити посебно анализиране и са аспекта економске исплативости даљих истраживања.
Резултати истраживања ће бити приказани у форматима који ће омогућавати међусобну корелацију и моделовање. Пројекат ће се реализовати и кроз апликацију ГеолИСС. 
2. Геонаслеђе и геодиверзитет источне Србије – наставак истраживања
Циљ овог пројекта је да се припреме стручне подлоге на основу којих ће Завод за заштиту природе Србије моћи да приступи изради студија заштите геообјеката. Резултати овог пројекта треба да осликају важне моменте у развоју земљине коре на територији источне Србије, како би се овим појавама, облицима и профилима посветила посебна пажња у друштву, а истовремено се заштитили од даљег пропадања. Отвориће се могућност повезивања у функционалну целину са другим објектима геонаслеђа у Србији, као и међународна корелација.
Пројекат Геонаслеђе и геодиверзитет источне Србије ради се у складу са Законом о рударству и геолошким истраживањима („Службени гласник РС”, број 101/15) и у складу је са правилима Европске асоцијације за конзервацију геолошког наслеђа (Pro GEO).
Кроз овај пројекат би се утврдило актуелно стање геолошких знаменитости на одређеним локалитетима у Источној Србији. Пројектом би се омогућило издвајање објеката/локалитета геонаслеђа, дао би се предлог који локалитети би могли да буду унесени у инвентар геонаслеђа, односно за које локалитете постоји могућност формирања геопарка, као највишег нивоа у хијерархији заштите геонаслеђа.
Објекти/локалитети који ће бити анализирани у 2016. години представљају наставак истраживања започетих у претходним годинама и то на локалитетима тријаске старости ширег простора околине Завојског језера.
На основу резултата истраживања у 2016. години биће утврђено актуелно стање локалитета; урађена анализа степена угрожености (ако постоји); утврдиће се да ли локалитет задовољава критеријуме вредновања; могућност повезивања са другим објектима геонаслеђа у функционалну средину; отвориће се могућност за промоцију природних и културних вредности, као и развој новог вида геотуризма. 
IV. ОСТАЛЕ СТРУЧНЕ АКТИВНОСТИ
1. Унос постојећих података Основних геолошких истраживања у форму ГеолИСС 
Геолошки информациони систем Србије се као стратешки пројекат Министарства рударства и енергетике развија последњих неколико година. Циљ оваквог информационог система је формирање јединствене објектно-оријентисане базе података за дигитално архивирање геолошких података и информација и обезбеђење савремене и ефикасне информационе основе за обављање свих активности везаних за планирања, пројектовања и одлучивања у области геологије. 
2. Унос геолошких података (из Фонда геолошке документације) у форму ГеолИСС
Геолошка документација којом располаже Република Србија је од огромне важности за геолошку струку и науку и државу у целини. Веома богат фондовски материјал представља драгоцене резултате истраживања овог простора за период од преко сто година. Фонд геолошке документације Министарства рударства и енергетике располаже са преко 5.500 докумената (извештаја, елабората и карата опште и специјалне намене), обрађених и сређених података по месту и врсти истраживања. Већина ове документације налази се у класичном папирном облику. 
Формирањем ГеолИСС створени су услови да се поред уноса података из пројеката који се реализују сходно Годишњем програму истраживања, унесе и део веома вредног фондовског материјала, преведе у дигитални облик и буде доступан ширем кругу корисника. 
V. ФИНАНСИЈСКА СРЕДСТВА ЗА СПРОВОЂЕЊЕ ПРОГРАМА
Финансијска средства за спровођење овог програма обезбеђена су Законом о буџету Републике Србије за 2016. годину („Службени гласник РС”, број 103/15), раздео 45, функција 440, Геолошки завод Србије, програм 0503 управљање минералним ресурсима, пројекат 0002 геолошка истраживања, у укупном износу од 240.414.000,00 динара. Средства су планирана на следећим економским класификацијама: 411 – зараде запосленима у износу од 128.089.000,00 динара; 412 – социјални доприноси на терет послодавца у износу од 23.800.000,00 динара; 413 – накнаде у натури у износу од 500.000,00 динара; 414 – социјална давања запосленима у износу од 300.000,00 динара; 415 – накнада трошкова за запослене у износу од 7.200.000,00 динара; 416 – награде запосленима и остали посебни расходи у износу од 1.000,00 динара; 421 – стални трошкови у износу од 21.540.000,00 динара (део средстава ове апропријације у износу од 12.000.000,00 динара намењен је за реализацију пројекта „Израда геолошке карте терена Либије”, а коришћење ће се вршити по посебном акту Владе по приспећу средстава из Либије); 422 – трошкови путовања у износу од 15.000.000,00 динара (део средстава ове апропријације у износу од 5.000.000,00 динара намењен је за реализацију пројекта „Израда геолошке карте терена Либије”, а коришћење ће се вршити по посебном акту Владе по приспећу средстава из Либије); 423 –услуге по уговору у износу од 21.600.000,00 динара (део средстава ове апропријације у износу од 11.600.000,00 динара намењен је за реализацију пројекта „Израда геолошке карте терена Либије”, а коришћење ће се вршити по посебном акту Владе по приспећу средстава из Либије); 425 – текуће поправке и одржавање опреме у износу од 6.630.000,00 динара; 426 – материјал у износу од 7.300.000,00 динара (део средстава ове апропријације у износу од 400.000,00 динара намењен је за реализацију пројекта „Израда геолошке карте терена Либије”, а коришћење ће се вршити по посебном акту Владе по приспећу средстава из Либије); 462 – дотације међународним организацијама у износу од 500.000,00 динара; 482 – порези, обавезне таксе, казне и пенали у износу од 500.000,00 динара; 483 – новчане казне и пенали по решењу судова у износу од 1.000,00 динара; 512 – машине и опрема у износу од 4.900.000,00 динара (део средстава ове апропријације у износу од 3.200.000,00 динара намењен је за реализацију пројекта „Израда геолошке карте терена Либије”, а коришћење ће се вршити по посебном акту Владе по приспећу средстава из Либије) и 515 – нематеријална имовина у износу од 2.553.000,00 динара (део средстава ове апропријације у износу од 1.300.000,00 динара намењен је за реализацију пројекта „Израда геолошке карте терена Либије”, а коришћење ће се вршити по посебном акту Владе по приспећу средстава из Либије).
VI. ИЗВОЂЕЊЕ И НАДЗОР OСНОВНИХ ГЕОЛОШКИХ ИСТРАЖИВАЊА
Извођење основних геолошких истраживања обавља Геолошки завод Србије у складу са чл. 14–20. Закона о рударству и геолошким истраживањима.
Министарство надлежно за послове геолошких истраживања, у складу са Законом о рударству и геолошким истраживањима, врши стручни надзор над извођењем основних геолошких истраживања.
VII. ДИНАМИКА ИЗВОЂЕЊА РАДОВА
Завршетак реализације Годишњег програма основних геолошких истраживања за 2016. годину је предвиђен до краја децембра 2016. године. Геолошки завод Србије доставља извештај о реализацији пројеката геолошких истраживања, према годишњем програму за 2016. годину, надлежном министарству до краја јануара 2017. године.