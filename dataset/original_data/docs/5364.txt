На основу 28. став 4. Закона о туризму („Службени гласник РС”, бр. 36/09, 88/10, 99/11 – др. закон, 93/12 и 84/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о условима и начину доделе и коришћења кредитних средстава за подстицање квалитета туристичке понуде
"Службени гласник РС", број 22 од 4. 
				марта 2016.
 
Члан 1.
Овом уредбом утврђују се услови и начин доделе и коришћења кредитних средстава за финансирање пројеката унапређења квалитета туристичке понуде физичких лица и привредних друштава из области туризма (у даљем тексту: пројекат), у износу средстава која су за ове намене опредељена у буџету Републике Србије (у даљем тексту: кредитна средства).
Члан 2.
Учешће кредитних средстава у финансирању пројекта не може бити веће од 50% од укупне вредности тог пројекта.
Члан 3.
Квалификовање пројеката врши се на основу:
1) економске оправданости пројекта;
2) оцене финансијског стања и кредитне способности подносиоца захтева;
3) квалитета понуђених инструмената обезбеђења враћања кредитних средстава.
Квалификовање пројеката врши Фонд за развој Републике Србије (у даљем тексту: Фонд) сагласно закљученом комисионом уговору са министарством надлежним за послове туризма (даљем тексту: Министарство).
Уколико се као средство обезбеђења враћања кредитних средстава нуди безусловна банкарска гаранција, предлог за одобрење/одбијање захтева за кредит Фонд ће дати искључиво на основу оцене квалитета поменутог средства обезбеђења.
Уколико је подносилац захтева за доделу кредитних средстава пољопривредно газдинство, квалификовање пројекта Фонд врши на основу оцене понуђених инструмената обезбеђења враћања кредитних средстава.
Члан 4.
Оцена и рангирање квалификованих пројеката врши се на основу:
1) усклађености пројекта са Стратегијом развоја туризма Републике Србије и другим планским документима;
2) усклађености пројекта са прописима о минимално техничким условима за уређење и опремање угоститељских објеката;
3) очекиваног доприноса унапређењу стандарда и квалитета туристичке понуде;
4) нивоа развијености општине на којој се реализује пројекат;
5) усклађености архитектуре и габарита објекта са амбијенталном целином.
Члан 5.
Основни циљеви су:
1) унапређење квалитета туристичке понуде и интензивирање њеног коришћења, што подразумева:
(1) изградњу, уређење и реконструкцију хотелских и других смештајних капацитета, ресторана и објеката спортско-рекреативног и забавног садржаја,
(2) рестаурацију руралних објеката и њихово претварање у туристичке капацитете,
(3) набавку, реконструкцију и адаптацију плутајућих објеката, као и превозних и рекреативних средстава намењених посетиоцима и туристима,
(4) унапређење маркетинга домаће угоститељске понуде,
(5) дизајн, припрему производње и производњу сувенира;
2) изградња туристичке инфраструктуре и супраструктуре;
3) усклађивање туристичких капацитета са Законом о туризму („Службени гласник РС”, бр. 36/09, 88/10, 99/11 – др. закон, 93/12 и 84/15).
Члан 6.
Право на коришћење кредитних средстава има:
1) привредно друштво регистровано за обављање делатности у области туризма;
2) предузетник који је регистрован за обављање делатности у области туризма;
3) пољопривредно газдинство уписано у Регистар пољопривредних газдинстава у складу са Законом о пољопривреди и руралном развоју.
Члан 7.
Захтев за коришћење кредитних средстава нарочито садржи: основне податке о подносиоцу захтева, основне податке о пројекту, план финансирања пројекта и време реализације пројекта.
Уз захтев из става 1. овог члана подноси се документација дефинисана Конкурсом за доделу кредитних средстава за подстицање квалитета угоститељске понуде из области туризма.
Захтев и документација из ст. 1. и 2. овог члана подносе се у два примерка Министарству, путем поште, односно преко писарнице Министарства. Подносилац захтева може да оствари право на коришћење кредитних средстава само по једном захтеву у току буџетске године.
Члан 8.
О захтеву за коришћење кредитних средстава, у складу са овом уредбом, одлучује комисија коју решењем образује министар надлежан за послове туризма.
Комисија из става 1. овог члана не разматра захтеве који нису квалификовани, односно не разматра непотпуне захтеве и захтеве који нису оцењени позитивно од стране Фонда.
Међусобна права и обавезе у вези са коришћењем кредитних средстава уређују се уговором који закључују Министарство и корисник кредитних средстава.
Члан 9.
Кредитна средства реализују се преко Фонда, уз валутну клаузулу, са каматном стопом од 1% на годишњем нивоу.
Валутна клаузула, у смислу ове уредбе, јесте утврђивање дуга у еврима на дан пуштања кредитних средстава у течај и прерачунавање дуга у динарској противвредности по средњем курсу Народне банке Србије на дан доспећа.
Члан 10.
Инструменти обезбеђења враћања кредитних средстава су:
1) сопствена соло меница и хипотека на непокретности – грађевинском објекту, објекту у изградњи или грађевинском земљишту у приватној својини, у односу 1:1 на укупну вредност одобрених кредитних средстава или
2) сопствена меница са авалом пословне банке или
3) гаранција пословне банке.
Минимални износ одобрених кредитних средстава за пољопривредна газдинства, предузетнике и микро привредна друштва је 500.000 динара, а минимални износ одобрених кредитних средстава за мала и средња привредна друштва је 2.000.000 динара.
Члан 11.
Корисник кредитних средстава и Фонд закључују уговор о коришћењу кредитних средстава у року од 60 дана од дана закључења уговора из члана 8. став 3. ове уредбе. Уколико корисник кредитних средстава не закључи уговор са Фондом у предвиђеном року, уговор са Министарством се аутоматски раскида.
Рок отплате додељених кредитних средстава је до 72 месеца по истеку одложног рока који траје 12 месеци и рачуна се од дана првог повлачења кредитних средстава, осим за „green field” инвестиције којима се финансира изградња туристичке инфраструктуре и супраструктуре, за које одложни рок траје 24 месеца и рачуна се од првог повлачења кредитних средстава.
Отплата кредитних средстава вршиће се у тромесечним ануитетима који доспевају 31. марта, 30. јуна, 30. септембра и 31. децембра у години.
Репрограм и одлагање плаћања доспелог дуга одобреног кредита за намене из члана 1. ове уредбе, Фонд може одобрити у складу са условима и критеријумима које утврди.
На захтев корисника кредитних средстава, која су одобрена по уредбама из претходних година, као и корисника кредитних средстава, која су одобрена по основу пројеката Националног инвестиционог плана, у складу са условима и критеријумима које утврди, Фонд може одобрити репрограм кредита, финансијско реструктурирање пласмана, унапред припремљене планове реорганизације и планове реорганизације привредних субјеката у поступку стечаја, као и споразумно регулисање доспелих обавеза.
Фонд извештава Министарство о предузетим радњама из ст. 4. и 5. овог члана.
Члан 12.
Корисници кредитних средстава су дужни да омогуће контролу наменског трошења средстава од стране Министарства.
Члан 13.
Фонд ће тромесечно, по уплатама доспелих ануитета од стране корисника кредитних средстава, извештавати Министарство о износу враћених кредитних средстава.
Члан 14.
Кредитна средства која се отплаћују по ануитетима у складу са уредбама за подстицање квалитета угоститељске понуде на основу којих су одобрени кредити у претходним годинама, као и средства одобрена по основу пројеката Националног инвестиционог плана, враћају се Фонду и користе се као кредитна средства за исте намене, као и за покриће трошкова провизије Фонда за обављање комисионих послова и трошкова Фонда у поступцима принудне наплате кредита пласираних у претходним годинама.
Члан 15.
Даном ступања на снагу ове уредбе, престаје да важи Уредба о условима и начину доделе и коришћења кредитних средстава за подстицање квалитета туристичке понуде („Службени гласник РС”, бр. 22/13, 68/13 и 30/15).
Члан 16.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-13609/2015-2
У Београду, 3. марта 2016. године 
Влада
Председник,
Александар Вучић, с.р.