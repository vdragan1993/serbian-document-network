На основу члана 55. став 1. Закона о Народној банци Србије („Службени гласник РС”, бр. 72/2003 и 55/2004),


Гувернер Народне банке Србије доноси


 


 


ОДЛУКУ


о издавању и основним обележјима кованог новца апоена од 20 динара


„Службени гласник РС“, брoj 38 од 4. јуна 2010.


 


 


1. Народна банка Србије издаће ковани новац апоена од 20 динара.


 


2. Ковани новац из тачке 1. ове одлуке израђиваће се у техници високог сјаја, од легуре следећег састава: 70% бакра, 12% никла и 18% цинка.


 


3. Ковани новац из тачке 1. ове одлуке имаће масу од 9,00 g и пречник 28 mm. 
	


Допуштено одступање од масе сваког појединачног комада кованог новца из става 1. ове тачке је ± 2,5%.


 


4. Изглед лица (аверса) кованог новца из тачке 1. ове одлуке је следећи: у средишњем делу је портрет Ђорђа Вајферта у полупрофилу слева. Десно до портрета, полукружно, исписане су године његовог рођења и смрти „1850 – 1937”, испод којих су полукружно ћирилицом исписане речи „Ђорђе Вајферт”. Лево од портрета је ознака вредности „20”, а година ковања „2010” је у његовом подножју. Изнад портрета је полукружно, ћирилицом и латиницом, исписан текст „динара”, међусобно раздвојен цртицом. 
	


 


5. Изглед наличја (реверса) кованог новца из тачке 1. ове одлуке је следећи: у централном делу је Велики грб Републике Србије. Изнад и око грба је полукружно, ћирилицом и латиницом, исписан текст „РЕПУБЛИКА СРБИЈА”, међусобно раздвојен цртицом, а испод грба, на исти начин, исписан је текст „НБС”, такође међусобно раздвојен цртицом, а од текста „РЕПУБЛИКА СРБИЈА” раздвојен тачкама.


 


6. По ободу кованог новца из тачке 1. ове одлуке, и то на дужинама кружних лукова од 72 степена, распоређена је равна површина, иза које следе вертикалне заобљене канауре полупречника 0,15 mm.


 


7. Ова одлука ступа на снагу наредног дана од дана објављивања у „Службеном гласнику РС”.


  


О. број 38


У Београду, 31. маја 2010. године


Гувернер


Народне банке Србије,



Радован Јелашић, 
с.р.