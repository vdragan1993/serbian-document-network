На основу члана 13. став 3. Закона о условима за обављање психолошке делатности („Службени гласник Републике Србије”, број 25/96),

Министар за рад, борачка и социјална питања доноси
 

	 
ПРАВИЛНИК

о организацији и начину обављања надзора над стручним радом психолога
„Службени гласник РС”, број 30 од 25. августа 1998.
 

	 
Члан 1.
Овим правилником ближе се уређује организација и начин обављања надзора над стручним радом психолога.
 
Члан 2.
Надзор над стручним радом психолога обавља, у складу са законом, психолог који је положио стручни испит, има одговарајућу специјализацију и најмање исти степен стручности као и психолог над чијим радом се обавља надзор.
 
Члан 3.
Установа или друга организација у којој је психолог запослен, односно предузетник који обавља психолошку делатност, над чијим стручним радом треба извршити надзор, писмено се обавештавају најмање три дана раније о времену вршења надзора.
 
Члан 4.
Лице које обавља стручни надзор (у даљем тексту: надзорник) у току вршења надзора над стручним радом психолога даје усмене оцене стручног рада, указује на недостатке у раду и непосредно пружа одговарајућу стручну помоћ ради отклањања уочених недостатака.
 
Члан 5.
Надзорник сачињава извештај о извршеном надзору над стручним радом психолога.
Извештај садржи нарочито:
1)назив и седиште установе, односно друге организације у којој је психолог запослен, лично име, адресу и опис послова психолога, односно лично име, адресу и опис послова предузетника који обавља психолошку делатност;
2) датум и место извршеног надзора;
3)лично име надзорника, са подацима о врсти и степену стручне спреме;
4)утврђено чињенично стање о стручном раду, оцену тога стања и квалитета рада, уочене недостатке, мере и рокове за отклањање утврђених недостатака.
 
Члан 6.
Извештај о обављеном надзору над стручним радом психолога доставља се установи или другој организацији у којој је психолог запослен, односно предузетнику, у складу са законом, и то у року од 30 дана од извршеног надзора.
 
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 011-00-36/98-10
У Београду, 11. августа 1998. године
 Министар,
Томислав Миленковић, с.р.