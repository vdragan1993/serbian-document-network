На основу члана 132. став 9. Закона о водама („Службени гласник РС”, број 30/10),
Министар пољопривреде, трговине, шумарства и водопривреде доноси
 
 
ПРАВИЛНИК
о садржини и начину вођења Катастра водних објеката
"Службени гласник 
	РС", број 34 од 20. маја 2011.
 
 
Члан 1.
Овим правилником ближе се прописује садржина и начин вођења Катастра водних објеката (у даљем тексту: Катастар).
 
Члан 2.
У Катастар се уписују следећи водни објекти: регулациони објекат, брана са акумулацијом, насип, канал, други објекат на водотоку, црпна станица, водозахват, постројење за припрему воде за пиће, магистрални цевовод, резервоар, рибњак, објекат за пловидбу, постројење за пречишћавање отпадних вода, испуст и објекат за мониторинг.
 
Члан 3.
Јавно водопривредно предузеће „Србијаводе”, Јавно водопривредно предузеће „Воде Војводине” и Јавно водопривредно предузеће „Београдводе”, у складу са законом, води Катастар, по водним подручјима, и то:
1. Јавно водопривредно предузеће „Србијаводе”, по водним подручјима Сава, Морава, Доњи Дунав и Косово и Метохија;
2. Јавно водопривредно предузеће „Воде Војводине”, по водним подручјима Срем и Бачка и Банат;
3. Јавно водопривредно предузеће „Београдводе” за водно подручје Београд.
 
Члан 4.
Катастар садржи: регистар водних објеката (у даљем тексту: регистар), збирку исправа и техничку документацију о водном објекту.
 
Члан 5.
Регистар садржи основне податке о водном објекту (назив водног објекта, назив водног подручја, регистарски број водног објекта, идентификациони број водног објекта, намена водног објекта, функција водног објекта, положај водног објекта, правни статус објекта, техничка документација водног објекта, водна акта и друге исправе о водном објекту, припадност систему и веза са другим водним објектима), као и техничко-технолошке податке карактеристичне за сваки водни објекат из члана 2. овог правилника.
Регистар садржи и све настале промене података из става 1. овог члана (датум, врста и опис промене). 
	
 
Члан 6.
Регистар се води на обрасцима, који су одштампани уз овај правилник и чине његов саставни део, и то:
Образац О-1 Регулациони објекат;
Образац О-2 Брана са акумулацијом;
Образац О-3 Насип;
Образац О-4 Канал;
Образац О-5 Други објекат на водотоку;
Образац О-6 Црпна станица;
Образац О-7 Водозахват;
Образац О-8 Постројење за припрему воде за пиће;
Образац О-9 Магистрални цевовод;
Образац О-10 Резервоар;
Образац О-11 Рибњак;
Образац О-12 Објекат за пловидбу;
Образац О-13 Постројење за пречишћавање отпадних вода;
Образац О-14 Испуст;
Образац О-15 Објекат за мониторинг.
 
Члан 7.
Податке који, у складу са овим правилником, чине садржину регистра јавно водопривредно предузеће из члана 3. овог правилника уписује у регистар за све водне објекте из члана 2. овог правилника који се налазе на територији на којој то јавно предузеће обавља водну делатност.
 
Члан 8.
Сваки водни објекат у регистру може да има само један регистарски број. 
	
Регистарски број који је додељен водном објекту јавно водопривредно предузеће из члана 3. овог правилника не може мењати, нити додељивати другом водном објекту.
 
Члан 9.
У регистар се обавезно уписују промене података из члана 5. став 1. овог правилника, као и исправка погрешно унетих података.
Упис података, као и све врсте исправки, измена и допуна у регистру обавља лице овлашћено за вођење регистра.
 
Члан 10.
Збирка исправа се састоји од решења о издатој водној сагласности, водној дозволи и потврди, употребној дозволи, акта о упису у јавну књигу о евиденцији непокретности и правима на њима, као и од других исправа од значаја за упис водног објекта у Катастар.
Исправе из става 1. овог члана улажу се у посебан омот за сваки водни објекат, односно групу водних објеката обухваћених истим водним актом.
На насловној страни омота уписује се назив, регистарски и идентификациони број водног објекта, назив водног подручја и назив општине, односно града.
На полеђини омота се наводе све исправе садржане у омоту.
 
Члан 11.
Техничка документација о водном објекту, односно групи водних објеката чува се у једном примерку код јавног водопривредног предузећа које води Катастар.
Техничка документација се улаже у посебан омот за сваки водни објекат, односно групу водних објеката који је уписан у Катастар.
На насловној страни омота уписује се назив, регистарски и идентификациони број водног објекта, назив водног подручја и назив општине, односно града.
На полеђини омота се наводи техничка документација садржана у омоту.
 
Члан 12.
Овај правилник ступа на снагу осмог дана од дана објављивања у „Службеном гласнику Републике Србије”.
 
 
Број 325-00-77/2011-07
У Београду, 5. маја 2011. године
Министар,

Душан Петровић, с.р.
 
 

Образац О-1 Регулациони објекат

Образац О-2 Брана са акумулацијом

Образац О-3 Насип

Образац О-4 Канал

Образац О-5 Други објекат на водотоку

Образац О-6 Црпна станица

Образац О-7 Водозахват

Образац О-8 Постројење за припрему воде за пиће

Образац О-9 Магистрални цевовод

Образац О-10 Резервоар

Образац О-11 Рибњак

Образац О-12 Објекат за пловидбу

Образац О-13 Постројење за пречишћавање отпадних вода

Образац О-14 Испуст

Образац О-15 Објекат за мониторинг