Редакцијски пречишћен текст
 
 
На основу члана 83. став 1. и члана 237. тачка 3) Закона о ваздушном саобраћају („Службени гласник РС”, бр. 73/10, 57/11 и 93/12),
Управни одбор Директората цивилног ваздухопловства Републике Србије доноси
 
ПРАВИЛНИК
о оперативној дозволи за обављање јавног авио-превоза

	"Службени гласник РС", бр. 10 од 31. јануара 2014, 16 од 9. 
	фебруара 2015.
 
Предмет Правилника 
Члан 1.
Овим правилником уређују се услови и начин под којима се издаје, мења, суспендује или ставља ван снаге оперативна дозвола за обављање јавног авио-превоза, образац оперативне дозволе и начин на који авио-превозилац доставља финансијске извештаје Директорату цивилног ваздухопловства Републике Србије (у даљем тексту: Директорат). 
	
Значење израза
Члан 2.
Поједини изрази који се користе у овом правилнику имају следеће значење:
1) авио-превозилац је привредно друштво или друго правно лице које има оперативну дозволу;
2) ванредни авио-превоз јесте сваки јавни авио-превоз који није редовни авио-превоз и нарочито обухвата чартер превоз, авио-такси, панорамско летење и медицински превоз;
3) ECAA спoразум je 
	
Мултилатерални споразум између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999) о успостављању Заједничког европског ваздухопловног подручја;
4) јавни авио-превоз је лет или серија летова ради превоза путника, пртљага, поште и робе који је, уз плаћање цене превоза или закупнине, доступан свима под једнаким условима;
5) одговорни руководилац је лице у привредном друштву или другом правном лицу, које је одговорно за финансијско пословање и законито обављање делатности;
6) оперативна дозвола је дозвола коју Директорат издаје привредном друштву или другом правном лицу за обављање јавног авио-превоза;
7) пословни план означава детаљан опис планираних пословних активности авио-превозиоца за одређени период, нарочито у погледу очекиваног развоја тржишта и планираних улагања, заједно са финансијским и економским последицама ових активности;
8) потврда о оспособљености за обављање јавног авио-превоза (AOC) је сертификат који се издаје привредном друштву, другом правном лицу или органу државне управе који има опрему, особље и организацију који омогућавају да безбедно обавља ону врсту јавног авио-превоза којом намерава да се бави;
9) редован авио-превоз је серија летова која се одвија на унапред одређеној линији, по објављеном реду летења или која се препознаје по редовности и у коме се уговор о превозу путника, пртљага, поште и робе закључује непосредно између авио-превозиоца или његовог пуномоћника и путника, односно наручиоца превоза пртљага, поште и робе;
10) финансијски извештај означава детаљан извештај о приходима и расходима авио-превозиоца за одређени период, заједно са разграничењем пословања на делатности повезане са авио-превозом и на друге делатности, као и на новчане и неновчане елементе;
11) чартер превоз је превоз путника, пртљага, поште и робе који се обавља под посебно договореним условима, као појединачни лет или као серија летова.
Обавеза поседовања оперативне дозволе
Члан 3. 
Јавни авио-превоз може да обавља привредно друштво или друго правно лице које има оперативну дозволу.
Изузетно од става 1. овог члана, панорамско летење и превоз ваздухопловом без мотора или ултралаким ваздухопловом с мотором не подлежу издавању оперативне дозволе, већ само издавању потврде о оспособљености за обављање јавног авио-превоза.
Услови за издавање оперативне дозволе
Члан 4.
Оперативну дозволу Директорат издаје привредном друштву или другом правном лицу које поднесе захтев за издавање оперативне дозволе и које испуњава услове прописане Законом о ваздушном саобраћају и овим правилником.
Испуњеност услова за издавање оперативне дозволе утврђује се у поступку основне провере.
Захтев за издавање оперативне дозволе
Члан 5.
Захтев за издавање оперативне дозволе садржи:
1) податке о подносиоцу захтева: пуно пословно име, адреса седишта, матични број и порески идентификациони број (ПИБ), шифра претежне делатности и име законског заступника;
2) број телефона, број факса, адресу за пријем електронске поште подносиоца захтева и податке о контакт особи;
3) врсту јавног авио-превоза који подносилац захтева намерава да обавља;
4) подручје летења;
5) податке о ваздухопловима са којима намерава да обавља јавни авио-превоз;
6) списак приложених докумената;
7) место и датум подношења захтева;
8) печат подносиоца захтева и потпис законског заступника.
Захтев за издавање оперативне дозволе подноси се најмање 90 дана пре планираног започињања обављања јавног авио-превоза.
Захтев за издавање оперативне дозволе може да се поднесе истовремено када и захтев за издавање потврде о оспособљености за обављање јавног авио-превоза, с тим што се о њему одлучује тек по доношењу одлуке о захтеву за издавање потврде о оспособљености за обављање јавног авио-превоза.
Документација која се доставља уз захтев за издавање оперативне дозволе
Члан 6.
Уз захтев за издавање оперативне дозволе достављају се:
1) решење о регистрацији привредног друштва или другог правног лица;
2) извод о подацима из регистра у који је привредно друштво или друго правно лице уписано, који није старији од седам дана од дана издавања;
3) оснивачки акт привредног друштва или другог правног лица, односно оснивачки акт и статут уколико се ради о привредном друштву које је организовано као акционарско друштво;
4) у зависности од врсте привредног друштва или другог правног лица: подаци о члановима и оснивачима, њихов удео и улог, као и подаци о директору, односно члановима одбора директора или извршног одбора, председнику и члановима надзорног одбора, председнику и члановима управног одбора (име, јединствени матични број и пребивалиште ако је реч о домаћем физичком лицу, односно име, број пасоша или други идентификациони број и пребивалиште страног физичког лица, односно пословно име, матични број и седиште домаћег правног лица, односно пословно име, број регистрације или други идентификациони број и седиште страног правног лица);
5) пословни план * у коме се детаљно наводи финансијска повезаност подносиоца захтева са другим комерцијалним делатностима у којима учествује, непосредно или преко повезаних привредних друштава;
6) подаци о финансијској способности из члана 7. овог правилника;
7) доказ о праву коришћења, на основу својине, закупа ваздухоплова без посаде или другог правног основа, најмање једног ваздухоплова који је уписан у Регистар ваздухоплова Републике Србије;
8) потврда о оспособљености за обављање јавног авио-превоза, осим ако је захтев за издавање оперативне дозволе поднет истовремено са захтевом за издавање потврде о оспособљености за обављање јавног авио-превоза;
9) доказ да је подносилац захтева осигуран од одговорности за штету проузроковану путницима, пртљагу, пошти, роби и трећим лицима у складу са законом којим је уређено обавезно осигурање у ваздушном саобраћају;
10) доказ о уписаном и уплаћеном новчаном капиталу у минималном износу од најмање 400.000 евра у динарској противвредности, ако намерава да обавља редовни авио-превоз, односно 200.000 евра у динарској противвредности ако намерава да обавља чартер авио-превоз;
11) доказ о доброј репутацији из члана 8. овог правилника.
Изузетно од става 1. тач. 5), 6) и 10) овог члана, привредно друштво и друго правно лице које намерава да обавља ванредни авио-превоз искључиво ваздухопловима чија је максимална маса на полетању мања од десет тона или ваздухопловима с мање од 20 путничких седишта, а при томе не остварује промет већи од 3.000.000 евра годишње у динарској противвредности, дужно је да достави доказ да располаже нето капиталом од најмање 100.000 евра у динарској противвредности. 
	
Ако авио-превозилац који поседује оперативну дозволу издату на основу става 2. овог члана намерава да обавља авио-превоз ваздухопловима чија је максимална маса на полетању десет или више тона или који имају 20 или више путничких седишта, он мора да поднесе захтев за издавање нове оперативне дозволе, уз документацију из става 1. тач. 1)–11) овог члана.
Ако се провером финансијског пословања из члана 10. став 3. овог правилника утврди да је авио-превозилац који поседује оперативну дозволу издату на основу става 2. овог члана остварио промет већи од 3.000.000 евра годишње у динарској противвредности, дужан је да у року од 90 дана од извршене провере финансијског пословања поднесе Директорату документацију из става 1. тач. 5) и 6) овог члана.
*Службени гласник РС, број 16/2015
 
Подаци о финансијској способности које подносилац захтева доставља када први пут подноси захтев
Члан 7.
Привредно друштво или друго правно лице које први пут подноси захтев за издавање оперативне дозволе, уз захтев доставља следеће податке о својој финансијској способности:
1) најновији интерни финансијски извештај и, ако је доступан, завршни финансијски извештај за протеклу финансијску годину са мишљењем ревизора;
2) пројектовани биланс стања, укључујући биланс успеха, за наредне три године;
3) основе за пројектовање расхода и прихода за ставке као што су: гориво, цене и тарифе, зараде, одржавање, амортизација, промене курса, аеродромске накнаде, накнаде за ваздушну пловидбу, трошкови земаљског опслуживања, осигурање и др;
4) детаљне податке о почетним трошковима насталим од подношења захтева до почетка пословања и образложење начина на који се предлаже финансирање ових трошкова;
5) детаљне податке о постојећим и очекиваним изворима финансирања;
6) пројектовани приказ токова готовине и план ликвидности за прве три године пословања;
7) детаљне податке о финансирању куповине или закупа ваздухоплова, укључујући, у случају закупа, уговорне одредбе и услове.
Изузетно од става 1. овог члана, привредно друштво или друго правно 
	лице које у моменту подношења захтева за издавање оперативне дозволе обавља 
	јавни авио-превоз на основу важеће потврде о оспособљености за обављање 
	јавног авио-превоза, као податке о својој финансијској способности уз захтев 
	доставља податке из члана 11. овог правилника.*
*Службени гласник РС, број 16/2015
 
Доказ о доброј репутацији
Члан 8.
Привредно друштво или друго правно лице које подноси захтев за издавање оперативне дозволе мора да има добру репутацију.
Као доказ о доброј репутацији из става 1. овог члана привредно друштво или друго правно лице доставља:
1) уверење да није осуђивано за неко од кривичних дела организованог криминала, за кривична дела против привреде, кривична дела против животне средине, кривично дело примања или давања мита, кривично дело преваре, као и да није осуђивано за привредне преступе;
2) потврду да му није изречена мера забране обављања делатности;
3) потврду да над њим није отворен поступак стечаја, ликвидације или закључено принудно поравнање;
4) потврду да његов пословни рачун није био у блокади у периоду од шест месеци који непосредно претходе дану подношења захтева;
5) потврду о измиреним порезима и доприносима.
Као доказ о доброј репутацији одговорног руководиоца у привредном друштву или другом правном лицу доставља се:
1) потврда да то лице није осуђивано за кривично дело на казну затвора 
	од најмање шест месеци, као и да није осуђивано за привредне преступе;*
2) потврда да том лицу није изречена мера забране обављања делатности.
Уверења, односно потврде из ст. 2. и 3. овог члана не смеју да буду старији од шест месеци од дана подношења захтева за издавање оперaтивне дозволе.
*Службени гласник РС, број 16/2015
 
Издавање и важење оперативне дозволе 
Члан 9.
Ако се у поступку основне провере утврди да подносилац захтева за издавање оперативне дозволе испуњава све прописане услове, Директорат издаје оперативну дозволу.
Оперативна дозвола се издаје на неодређено време и важи све док авио-превозилац испуњава услове за њено издавање.
Акт Директората којим се издаје, мења, суспендује или ставља ван снаге оперативна дозвола објављује се у „Службеном гласнику Републике Србије”.
Образац оперативне дозволе дат је у Прилогу 1. овог правилника и чини његов саставни део.
Периодична провера испуњености услова 
Члан 10.
Директорат спроводи проверу да ли авио-превозилац и даље испуњава услове који су потребни за издавање оперативне дозволе по истеку 24 месецa од њеног издавања, као и увек када постоји сумња у испуњеност прописаних услова.
Ималац оперативне дозволе дужан је да Директорату, на његов захтев, достави све податке који су потребни за оцену испуњености услова за издавање оперативне дозволе.
Директорат може у свако доба да изврши проверу финансијског пословања имаоца оперативне дозволе, док периодичну проверу финансијског пословања обавезно врши, у складу са програмом периодичне провере, сваких 12 месеци.
Достављање финансијских извештаја и других података за периодичну проверу финансијског пословања имаоца оперативне дозволе
Члан 11.*
Ради периодичне провере финансијског пословања имаоца оперативне 
	дозволе, авио-превозилац Директорату доставља и:*
1) редовне годишње финансијске извештаје, са мишљењем ревизора, ако 
	извештаји подлежу ревизији у складу са законом којим је уређена ревизија и, 
	по потреби, најновији интерни финансијски извештај;*
2) пројектовани биланс стања, укључујући биланс успеха за наредну 
	годину;*
3) податке о претходним и пројектованим расходима и приходима за 
	ставке као што су: гориво, цене и тарифе, зараде, одржавање, амортизација, 
	промене курса, аеродромске накнаде, накнаде за ваздушну пловидбу, трошкови 
	земаљског опслуживања, осигурање, прогнозе промета/прихода итд;*
4) пројектоване токове готовине и планове ликвидности за наредну 
	годину;*
5) детаљне податке о постојећим и очекиваним изворима финансирања;*
6) детаљне податке о 
	финансирању куповине или закупа ваздухоплова, укључујући, у случају закупа, 
	уговорне одредбе и услове.*
*Службени гласник РС, број 16/2015
 
Подаци који се достављају за проверу финансијског пословања услед промене у структури или делатности имаоца оперативне дозволе
Члан 12.
Ако у току важења оперативне дозволе авио-превозилац планира промену у својој структури или делатности, као што је статусна промена или промена правне форме, ради процене сталне финансијске способности Директорату доставља:
1) најновији интерни биланс стања и финансијске извештаје за протеклу финансијску годину са мишљењем ревизора, ако је то потребно;
2) прецизне податке о свим предложеним променама, нпр. о промени врсте услуге, предложеном преузимању или спајању, променама у акцијском капиталу, променама акционара итд;
3) пројектовани биланс стања са билансом успеха за текућу финансијску годину, укључујући све предложене промене у структури или делатностима које значајно утичу на финансијско стање;
4) податке о претходним и пројектованим расходима и приходима за ставке као што су гориво, цене и тарифе, зараде, одржавање, амортизација, промене курса, аеродромске накнаде, накнаде за ваздушну пловидбу, трошкови земаљског опслуживања, осигурање, прогнозе промета/прихода итд;
5) пројектоване токове готовине и планове ликвидности за наредну годину, укључујући све предложене промене у структури или делатностима које значајно утичу на финансијско стање;
6) детаљне податке о финансирању куповине или закупа ваздухоплова укључујући, у случају закупа, уговорне одредбе и услове.
Измена оперативне дозволе
Члан 13.
Директорат, на захтев авио-превозиоца, може да измени издату оперативну дозволу уколико je наступиo неки од разлога за административну измену података у дозволи. 
	
Ако је извршена измена потврде о оспособљености за обављање јавног авио-превоза која, у конкретном случају, захтева измену оперативне дозволе, Директорат по службеној дужности врши измену оперативне дозволе.
Суспензија оперативне дозволе
Члан 14.
Директорат суспендује оперативну дозволу ако авио-превозилац не достави Директорату све податке који су потребни за проверу испуњености услова за издавање оперативне дозволе или на други начин онемогући да Директорат изврши ту проверу или ако Директорат утврди да је авио-превозилац привремено престао да испуњава неки од услова који су прописани за издавање оперативне дозволе.
Решењем о суспензији оперативне дозволе Директорат налаже авио-превозиоцу да отклони уочене неправилности.
Суспензија оперативне дозволе траје најдуже 12 месеци почев од дана достављања решења о суспензији авио-превозиоцу.
За време трајања суспензије, авио-превозилац не може да обавља јавни авио-превоз.
Суспензија оперативне дозволе престаје да важи доношењем решења о укидању суспензије ако авио-превозилац отклони уочене неправилности пре истека суспензије.
Стављање ван снаге оперативне дозволе
Члан 15.
Директорат ставља ван снаге оперативну дозволу:
1) ако је стављена ван снаге потврда о оспособљености за обављање јавног авио-превоза;
2) ако авио-превозилац достави Директорату неистините податке за оцену испуњености услова за издавање оперативне дозволе;
3) ако авио-превозилац у року од шест месеци од издавања оперативне дозволе не отпочне да обавља јавни авио-превоз или ако отпочети авио-превоз не обавља дуже од шест месеци у току важења оперативне дозволе;
4) ако авио-превозилац до истека суспензије не испуни обавезе које су му наложене решењем о суспензији.
Прелазни период
Члан 16.
Авио-превозиоци који на дан ступања на снагу овог правилника имају важећу потврду о оспособљености за обављање јавног авио-превоза, а подлежу обавези поседовања оперативне дозволе, дужни су да поднесу захтев за издавање оперативне дозволе најкасније у року од 12 месеци од дана ступања на снагу овог правилника.
До доношења одлуке о захтеву из става 1. овог члана авио-превозиоци могу да наставе да обављају јавни авио-превоз у складу са условима наведеним у потврди о оспособљености за обављање јавног авио-превоза коју поседују.
Примена Правилника
Члан 17.
Одредбе овог правилника се примењују до испуњења услова предвиђених за други транзициони период у примени 
	ЕСАА споразума, односно до приступања Републике Србије Европској унији, у зависности од тога шта наступи раније.
Ступање на снагу
Члан 18.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 1/0-01-0005/2013-0015
У Београду, 26. децембра 2013. године
Председник Управног одбора,
Александар Антић, с.р.