На основу члана 138. став 2. Закона о поморској пловидби („Службени гласник РС”, бр. 87/11, 104/13 и 18/15), 
Министар грађевинарства, саобраћаја и инфраструктуре доноси
ПРАВИЛНИК 
о подацимa о броду и отпаду које је домаћи брод дужан да преда надлежном органу државе луке
"Службени гласник РС", број 16 од 2. марта 
				2017.
 
Члан 1.
Овим правилником прописују се подаци о броду и отпаду које је домаћи брод дужан да преда надлежном органу државе луке.
Члан 2.
Oвaј правилник примeњуje се нa домаће поморске брoдoвe који упловљавају у морску луку.
Овај правилник се не примењује на ратне и јавне бродове.
Члан 3.
Зaпoвeдник брoдa, oсим рибaрскoг брода и пловила за спорт и рекреацију, доставља надлежном органу државе луке податке о броду и отпаду, и то:
1) име, позивни знак, IMO број;
2) државу заставе;
3) предвиђено време доласка;
4) предвиђено време одласка;
5) претходну луку упловљења;
6) следећу луку;
7) задњу луку и датум достављања бродског отпада, количине (m³) и врсте отпада;
8) колико се бродског отпада испоручује у лучке прихватне уређаје;
9) врста (отпадна уља, отпадна вода, смеће, остаци терета) и количина отпада и остатака терета који се доставља и/или остаје на броду, и проценат од максималног ускладиштења, а који нарочито обухвата, у зависности од врсте отпада и остатака терета:
(1) отпад који се испоручује;
(2) максимални расположиви смештајни простор (m³);
(3) количину отпада која остаје на броду (m³);
(4) луку у којој ће се доставити преостали отпад;
(5) процењену количину отпада која ће настати до следеће луке (m³);
(6) отпад испоручен у претходној луци;
(7) напомену;
(8) изјаву којом се потврђује тачност наведених података.
Подаци из става 1. овог члана достављају се на српском и енглеском језику.
Члан 4.
Оваj правилник је усклађен са свим начелима и захтевима из Директиве 2000/59/ЕЗ од 27. новембра 2000. године о лучким уређајима за прихват бродског отпада и остатака терета.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”. 
Број 110-00-245/2016-06
У Београду, 24. фебруара 2017. године
Министар,
проф. др Зорана З. Михајловић, с.р.