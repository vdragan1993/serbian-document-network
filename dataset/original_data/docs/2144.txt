На основу члана 48. став 4. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13 и 142/14), 
Министар финансија доноси 
 
ПРАВИЛНИК
о начину исказивања и извештавања о процењеним финансијским ефектима закона, другог прописа или другог акта на буџет, односно финансијске планове организација за обавезно социјално осигурање
"Службени гласник РС", број 32 од 3. 
				априла 2015.
 
Члан 1.
Овим правилником уређује се начин исказивања и извештавања о процењеним финансијским ефектима закона, другог прописа или другог акта на буџет, односно финансијске планове организација за обавезно социјално осигурање. 
Члан 2.
Предлагач је дужан да у образложењу закона, другог прописа или другог акта (у даљем тексту: акт) који се доставља Народној скупштини, Влади или надлежном органу локалне власти ради утврђивања предлога, односно усвајања наведе процену финансијских ефеката које ће акт имати на буџет, односно финансијске планове организација за обавезно социјално осигурање.
Процена финансијских ефеката из става 1. овог члана исказује се у сталним ценама, односно без индексирања у наредним годинама и користи се као основа за планирање прихода и примања и расхода и издатака у буџетској години и за наредне две фискалне године, при чему Министарство финансија, односно локални орган управе надлежан за послове финансија врши одговарајуће корекције, и то:
– на основу евентуалне промене исказаних вредности елемената који су коришћени за обрачун финансијских ефеката акта;
– на основу кључних економских параметара, као што су кретање цена, кретање бруто домаћег производа и других релевантних параметара исказаних у оквиру документа којим се утврђују смернице економске и фискалне политике за буџетску годину и наредне две фискалне године.
Члан 3.
Процена из члана 2. овог правилника обавезно садржи:
1) предвиђене промене у приходима и расходима, те примањима и издацима за буџетску годину и наредне две фискалне године;
2) предлоге за покривање повећаних расхода и издатака буџета;
3) предлоге за покривање смањених прихода и примања буџета.
Члан 4.
Процену финансијских ефеката акта предлагач даје на Обрасцу ПФЕ – Образац стандардне методологије за процену финансијских ефеката акта (у даљем тексту: Образац ПФЕ), који je oдштампан уз овај правилник и са упутством за попуњавање чини његов саставни део.
Образац ПФЕ садржи:
– oпште податке;
– процену финансијских ефеката акта на буџет;
– процену финансијских ефеката акта на друге буџете, односно финансијске планове;
– потенцијалне обавезе за буџет Републике Србије;
– елементе који су коришћени за обрачун финансијских ефеката акта;
– мере и предлог акта којим се врши уравнотежење насталих промена на приходима и примањима и расходима и издацима;
– изјаву о неутралним финансијским ефектима акта.
Образац ПФЕ дат је у МS Excel формату и може се преузети, ради попуњавања, на интернет страници Министарства финансија – www.mfin.gov.rs.
Образац ПФЕ дат је у две варијанте у зависности од предлагача, односно од тога који ниво власти доноси акт, и то:
– за ниво Републике Србије;
– за ниво локалне власти.
Образац намењен за ниво Републике Србије је аутоматизован, тако да се уносом исправног податка у одговарајуће поље аутоматски попуњавају повезана поља.
Члан 5.
Предлагач приликом упућивања акта на мишљење Министарству финансија, односно локалном органу управе надлежном за послове финансија у прилогу доставља и Образац ПФЕ са образложењем, попуњен на начин прописан овим правилником, својеручно потписан од стране одговорног лица предлагача и оверен печатом органа.
Образац ПФЕ доставља се у писаном и електронском облику.
Члан 6. 
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-171/2015-03
У Београду, 31. марта 2015. године
Министар,
др Душан Вујовић, с.р.


Образац ПФЕ - Образац стандардне 
				методологије за процену финансијских ефеката акта
 
Упутство за попуњавање Обрасца ПФЕ – Образац стандардне методологије за процену финансијских ефеката акта 
1. Општи подаци
За ниво Републике Србије – у делу који се односи на предлагача у означено поље уноси се организациона шифра предлагача (нпр. 10520). Услед исправног уноса организационе шифре, аутоматски се у одговарајућем пољу учитава назив предлагача (за наведени пример унете шифре учитаће се назив предлагача – Министарство финансија).
У овом делу обрасца предлагач уноси и податак о називу акта, а податак о врсти акта уноси се избором из падајућег менија.
За остале нивое власти – подаци у овом делу обрасца уносе се ручно.
2. Процене финансијских ефеката акта на буџет
У овом делу уносе се подаци о процени финансијских ефеката на приходе и примања и расходе и издатке буџета. 
2.1. Промена прихода и примања
У овом делу Обрасца ПФЕ попуњавају се износи процењеног утицаја на приходе и примања (класу 7, 8 и 9) у буџетској години (н) и на буџет за наредне две године. Износ промене исказује се у хиљадама динара и са одговарајућим предзнаком (+/-), и то у колони 2. за буџетску годину, односно у колонама 3. и 4. за наредне две године.
У делу који се односи на порезе, ефекти се исказују по врстама прихода.
У делу који се односи на друге приходе, у оквиру редовних непореских прихода исказују се следећи приходи:
– приходи од имовине;
– таксе;
– новчане казне;
– приходи од продаје добара и услуга.
У делу који се односи на ванредне пореске приходе, исказују се следећи приходи:
– добит јавних агенција;
– део добити јавних предузећа и дивиденде буџета.
2.2. Повезаност акта са буџетом
У овом делу уносе се подаци о функцији, програму и програмској активности, односно пројекту.
У обрасцу који се односи на ниво Републике Србије унос назива је аутоматизован, тако да ће се након уноса исправне шифре у одговарајуће поље аутоматски учитати назив програма, функције или програмске активности. За учитавање назива пројекта неопходно је да поред шифрe одговарајућег пројекта претходно буде унета и шифра програма.
2.3. Промена расхода и издатака 
У овом делу Обрасца ПФЕ попуњавају се износи процењеног утицаја на промену расхода и издатака (за класу 4, 5 и за групу конта 62), и то за одговарајући пројекат наведен у делу 2.2. Повезаност предлога акта са буџетом.
Колона 2. попуњава се у зависности од изјаве дате у одељку 7. овог обрасца, и то:
– уколико је дата изјава да за спровођење предметног акта нису потребна финансијска средства, ова колона се не попуњава;
– уколико је дата изјава да су средства обезбеђена у буџету, у овој колони, у оквиру одговарајућих конта, уноси се износ расхода потребан за реализацију акта; 
– уколико је дата изјава да ће се средства потребна за реализацију акта обезбедити кроз прерасподелу између апропријација или из буџетске резерве, у овој колони, у оквиру одговарајућих конта, уносе се износи прерасподеле. Нето ефекат прерасподеле треба да износи 0 (нула).
У колони 3. обележава се врста, односно природа промене, да ли је она једнократна или се ради о вишекратној промени. У наредној табели даје се шематски пример промена за буџетску и наредне две године.
 




Врста промене


2015. година 
(ефекат од ступања акта на снагу до краја године)


2016. година 
(годишњи ефекат)


2017. година
(годишњи ефекат)




Почетни износ


Износ промене


Нови износ


Почетни износ


Износ промене


Нови износ


Почетни износ


Износ промене


Нови износ




Једнократна


100


2


102


102


8


110


110


0


110




Вишекратна


100


2


102


102


8


110


110


10


120




У случају једнократне промене, ефекат промене исказује се у буџетској години (2015.) за период од момента ступања на снагу акта па до краја године. У наредној години (2016.) исказује се пун годишњи ефекат промене, док се у 2017. години ефекат исказује као 0 (нула). Исказан у сталним ценама, овај нови достигнути износ од 110 јединица остаје као такав и у наредним годинама. 
У случају вишекратне промене, промена се континуирано дешава у све три исказане године. У буџетској 2015. години ефекат промене исказује се за период од момента ступања на снагу акта па до краја године, док се у наредним годинама исказује припадајући део промене за сваку годину посебно и то у пуном годишњем износу.
Приликом попуњавања обрасца, потребно је у колони „Врста промене” из падајућег менија изабрати једну од две понуђене могућности: „Једнократна промена” или „Вишекратна промена”. 
Избором „Једнократна промена”, што је и најчешћи случај у пракси, износ ефеката попуњава се у колони 3. за извор 01 и колони 4. за остале изворе, као и колонама 5. и 6. за прву наредну годину. За другу наредну годину у обе колоне уписује се 0 (нула).
Избором „Вишекратна промена”, ефекат промене исказује се у свим годинама (буџетској и наредне две године), и то припадајући део промене за сваку годину.
Износ ефеката исказује се у хиљадама динара и са одговарајућим предзнаком (+/-).
Уколико се ефекти односе на више програма/пројеката, за сваки пројекат попуњава се посебна табела.
Нето ефекат на буџет израчунава се аутоматски.
3. Финансијски ефекти акта на друге буџете/финансијске планове
Овај део обрасца предлагач попуњава уколико спровођење акта има финансијске ефекте на буџете другог нивоа власти, односно на финансијске планове ванбуџетских фондова и организација за обавезно социјално осигурање.
3.1. Процена финансијских ефеката акта на финансијске планове организација за обавезно социјално осигурање
У овом делу Обрасца ПФЕ уписују се промене на приходима и примањима и расходима и издацима за буџетску годину (н), наредну годину (н+1), као и за другу наредну годину (н+2) у хиљадама динара, кумулативно за све приходе и примања и посебно за расходе и издатке.
Нето ефекат на финансијске планове организација за обавезно социјално осигурање израчунава се аутоматски.
3.2. Процена финансијских ефеката акта на финансијске планове ванбуџетских фондова
У овом делу Обрасца ПФЕ уписују се промене на приходима и примањима и расходима и издацима за буџетску годину (н), наредну годину (н+1), као и за другу наредну годину (н+2) у хиљадама динара, кумулативно за све приходе и примања и посебно за расходе и издатке.
Нето ефекат на ванбуџетске фондове израчунава се аутоматски.
3.3. Процена финансијских ефеката акта на буџет покрајине
У овом делу Обрасца ПФЕ уписују се промене на приходима и примањима и расходима и издацима за буџетску годину (н), наредну годину (н+1), као и за другу наредну годину (н+2) у хиљадама динара, кумулативно за све приходе и примања и посебно за расходе и издатке.
Нето ефекат на буџет покрајине израчунава се аутоматски.
3.4. Процена финансијских ефеката акта на буџете јединица локалне самоуправе
У овом делу Обрасца ПФЕ уписују се промене на приходима и примањима и расходима и издацима за буџетску годину (н), наредну годину (н+1), као и за другу наредну годину (н+2) у хиљадама динара, кумулативно за све приходе и примања и посебно за расходе и издатке.
Нето ефекат на буџет јединице локалне самоуправе израчунава се аутоматски.
4. Потенцијалне обавезе за буџет Републике Србије
Овај део обрасца попуњава се само уколико због спровођења акта постоји могућност настанка обавеза за буџет Републике Србије.
Потенцијалне обавезе подељене су на гаранције и остало (акредитиви, кредитне линије, дуговања на основу одштетних захтева, и нерешених спорова по закљученим уговорима).
У колони „Корисник” потребно је навести назив корисника на кога се гаранција односи, а у колони „Опис и услови” потребно је навести услове под којима су средства обезбеђења дата.
5. Елементи који су коришћени за обрачун финансијских ефеката акта
У колони 1. дат је списак најчешћих и најзначајнијих елемената који се користе за обрачун финансијских ефеката акта. За сваку од понуђених опција предлагач, у колони 2, из падајућег менија бира опцију „Да” или „Не”, у зависности од тога који је од понуђених елемената користио за обрачун финансијских ефеката.
Као и код исказивања расхода и издатака, потребно је обавезно назначити о којој врсти промене се ради, једнократној или вишекратној, те у зависности од тога попуњавати наредне колоне.
По понуђеним елементима, попуњавање се врши на следећи начин:
1) Оснивање новог органа/организационе јединице – попуњава се само колона 2;
2) Промена броја запослених – попуњава се у случају да спровођење акта изискује повећање или смањење броја запослених, и то тако што се у трећој колони уноси постојећи број запослених, а у преосталим колонама очекивани износ промене броја запослених у буџетској и у наредне две године. Ако је промена једнократна, ефекат промене исказује се у колони „у буџетској години”, а у наредним годинама се уписује 0 (нула), јер се не предвиђа додатна промена броја запослених. У случају да се ради о вишекратној промени, где се у свакој години додатно планира промена броја запослених, припадајућа промена, исказана у односу на претходну годину, исказује се у свим приказаним годинама;
3) Набавка основних средстава веће вредности – у колону 3. уноси се износ средстава обезбеђених актом о буџету, а у преосталим колонама очекивани износ промене висине ових средстава, по годинама у зависности од врсте промене (једнократна, односно вишекратна);
4) Промена политике:
– увођење нових програма, пројеката и програмских активности – колона 2. попуњава се тако да се из падајућег менија бира опција „Да” или „Не”. У колони „Почетно стање” ставља се 0 (нула). Потребан износ средстава за финансирање, који је у овом случају једнак износу промене, исказује се у колони „у буџетској години” док се у наредним годинама уписује износ промене 0 (нула), што значи да ће се ови нови програми финансирати и у наредним годинама на нивоу средстава из претходне године (исказано у сталним ценама);
 – промена броја корисника кроз промену критеријума – колона 2. попуњава се тако да се из падајућег менија бира опција „Да” или „Не”. У колони „Почетно стање” уноси се постојећи број корисника, а у преостале колоне уноси се очекивани износ промене броја корисника по појединим годинама у зависности да ли је промена једнократна, односно вишекратна (постепена). У случају једнократне промене, промена се исказује само у колони „у буџетској години”;
– промена износа накнада, социјалних давања и сл. – колона 2. попуњава се тако да се из падајућег менија бира опција „Да” или „Не”. У колони „Почетно стање” уноси се постојећи износ висине накнаде, односно социјалног давања, а у преосталим колонама очекивани износ промене висине износа накнаде, односно социјалног давања по појединим годинама. Преостале колоне попуњавају се у зависности да ли је промена једнократна, односно вишекратна (постепена). У случају једнократне промене, промена се исказује само у колони „у буџетској години”; 
– промена политике давања субвенција – колона 2. попуњава се тако да се из падајућег менија бира опција „Да” или „Не”. У колони „Почетно стање” уноси се постојећи износ висине субвенције, а у преосталим колонама очекивани износ промене висине субвенције по појединим годинама. Преостале колоне попуњавају се у зависности да ли је промена једнократна, односно вишекратна (постепена). У случају једнократне промене, ефекат промене се исказује у колони „у буџетској години”, и то за период од момента ступања акта на снагу па до краја године, док се у првој наредној години исказује припадајући ефекат промене за ту годину у пуном годишњем износу, док се за другу наредну годину уписује 0 (нула);
– промена пореске политике – колона 2. попуњава се тако да се из падајућег менија бира опција „Да” или „Не”. У колони „Почетно стање” уноси се постојећи износ висине прихода, односно примања, ефекат промене исказује се у буџетској години (2015.) за период од момента ступања акта на снагу па до краја године. У наредној години (2016.) исказује се пун годишњи ефекат примене акта, док се у 2017. години ефекат исказује као 0 (нула). 
У случају да се приликом обрачуна ефеката акта пошло од износа исказаног у страној валути, потребно је навести назив валуте и курс који је коришћен за исказивање промене у динарској противвредности. Наведени подаци уносе се у одговарајућој колони за годину на коју се израчунати ефекат користи.
Уколико предлагач изабере опцију „остало” уноси назив елемента у следећем реду. Остале колоне попуњавају се на горе описан начин, у зависности од природе елемента који је коришћен за обрачун.
6. Мере и предлог акта којим се врши уравнотежење насталих промена на приходима и примањима и расходима и издацима
Уколико се процењује да ће примена акта довести до повећања расхода и издатака и/или смањења прихода и примања, неопходно је предложити мере и начин покрића повећаних расхода и издатака буџета, односно покрића смањених прихода и примања буџета.
У колони 1. предлагач текстуално описује предлог мере, у колонама 3. до 5. уноси процењени финансијски ефекат мере изражен у хиљадама динара по појединим годинама, а у колони 6. уноси назив акта који је правни основ за спровођење мере.
7. Изјава о неутралним финансијским ефектима акта
Уколико предлог акта нема финансијске ефекте на буџет, односно уколико су потребна средства за његову реализацију обезбеђена у буџету, односно уколико ће се потребна средства обезбедити кроз прерасподелу између апропријација или из буџетске резерве, предлагач акта даје одговарајућу изјаву, која се учитава аутоматски избором из падајућег менија.