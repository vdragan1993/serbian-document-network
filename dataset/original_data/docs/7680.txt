Ha основу члана 47. став 1. Закона о културним добрима („Службени гласник PC”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник PC”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
 
ОДЛУКУ
о утврђивању хангара Старог аеродрома у Новом Београду за споменик културе
"Службени гласник РС", број 72 од 14. августа 
				2013.
 
1. Хангар Старог аеродрома у Новом Београду утврђује се за споменик културе.
2. Хангар Старог аеродрома у Новом Београду (у даљем тексту: споменик културе) налази се на територији градске општине Нови Београд, у граду Београду, Улица Омладинских бригада 88, на катастарској парцели број 2988/3, КО Нови Београд, у државној и мешовитој својини.
Споменик културе, изграђен 1929. године, представља једини сачувани објекат некадашњег аеродрома „Београд”, који је због места на којем је подигнут називан још и Земунским и Бежанијским аеродромом. Аеродромски комплекс је формиран на празном простору код Бежанијске косе, на месту познатом под именом Дојно поље. Изградња аеродрома трајала је од 1926. до 1932. године и одвијала се у две фазе. У првој фази подигнуто је неколико касарни и пратећих војних објеката, као и шест великих бетонских хангара распона преко педесет метара. Истовремено, постављени су још и један већи и неколико мањих монтажних хангара металне конструкције, који су на име ратних репарација набављени у Немачкој. У другој етапи изградње, која је започета 1929. године, a завршена током 1931. и 1932. године, летилиште је проширено са две травнате полетно-слетне стазе, израђена је модерна пристанишна зграда за ваздушни саобраћај и официрски дом, док је у југозападном делу комплекса подигнут технички део војне базе са хангаром-радионицом за поправку и ремонт авиона, као и велико централно складиште војног ваздухопловства.
Од некадашњег аеродромског комплекса данас је сачуван само хангар бетонске конструкције са радионичким анексима. Реализован је према решењу и под надзором инжењера, научника и академика Милутина Миланковића, који је до тада извео низ значајних конструктивних подвига у примени армирано-бетонских конструкција на објектима сличног типа и намене, примењујући по први пут у свету основне једначине за одређивање арматуре бетонских носача. Објекат хангара-радионице састоји се од централног дела – хангара за монтажу, и два бочна анекса, који су уклопљени у јединствену архитектонско-функционалну целину. У делу крова хангара академик Милутин Миланковић је применио такозвану бетонску корубу, која је у време грађења представљала значајну конструктивну иновацију, тада први пут изведену у нашој земљи. Од свих хангара који су изведени према инжењерским решењима академика Милутина Миланковића, до данас је остао сачуван само хангар на Старом аеродрому у Новом Београду. По свом типу и примењеним инжењерским техникама, представља један од малог броја сачуваних објеката тог типа у свету.
Споменик културе представља сведочанство постојања првог аеродромског комплекса у Београду и поседује посебан значај за сагледавање историје националног ваздухопловства. Као једини сачувани објекат првобитног аеродрома, који је био стална позорница значајних догађаја из ваздухопловне, политичке и друштвене прошлости Београда и Србије, споменик културе сведочи о важним догађајима и личностима за националну и светску историју. Својим архитектонским и конструктивним карактеристикама и иновативном применом грађевинских материјала и техника, објекат поседује значајне архитектонске и грађевинске вредности. Као један од ретко сачуваних објеката овог типа конструкције у свету, споменик културе представља важно сведочанство техничке баштине Београда и Србије, као и градитељских вештина домаћих пројектаната и извођача. Као објекат на којем је први пут код нас примењена бетонска таваница – коруба, објекат поседује вредности од значаја за научни и технолошки развој домаћег инжењерства и сведочи о значају улоге коју је академик Милутин Миланковић одиграо у области инжењерства као научне дисциплине. Као једино сачувано грађевинско остварење инжењера Милутина Миланковића, једног од најзначајнијих светских научника, објекат поседује значајне културне и историјске вредности.
3. Заштићена околина споменика културе обухвата катастарску парцелу број 2988/3, КО Нови Београд, у државној и мешовитој својини.
4. Утврђују се следеће мере заштите споменика културе:
1) очување изворног изгледа спољашње архитектуре, хоризонталног и вертикалног габарита, облика и нагиба крова, свих конструктивних и обликовних елемената, оригиналних материјала и функционалних карактеристика споменика културе;
2) адаптација централног хангарског дела објекта у функцији меморијала Милутина Миланковића као првог аеродромског комплекса у граду Београду;
3) намену бочних крила дефинисати у складу са културним, и историјским вредностима споменика културе;
4) ажурно праћење стања и одржавање конструктивно-статичког система, кровног покривача, свих фасада и исправности инсталација у споменику културе;
5) забрана радова који могу угрозити статичку стабилност споменика културе;
6) вођење електро и ТТ водова подземним путем;
7) забрана постављања прикључних кутија, ормара и расхладних уређаја на фасадама споменика културе;
8) забрана постављања средстава за оглашавање на фасади и крову споменика културе која нису у његовој функцији.
5. Утврђују се следеће мере заштите заштићене околине споменика културе:
1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе или његову заштићену околину;
2) забрана постављања покретних тезги, киоска и других привремених објеката унутар заштићене околине споменика културе;
3) забрана радова који могу угрозити статичку безбедност споменика културе;
4) забрана извођења радова којима се врши промена облика или намене терена;
5) забрана постављања далековода, ваздушних електро и ТТ водова преко заштићених парцела; њихово вођење извршити подземним каналима, уз враћање терена у првобитно стање;
6) урбанистичко и комунално уређење, хортикултурно опремање и редовно одржавање простора заштићене околине споменика културе у функцији споменика културе.
6. Ова одлука ступа на снагу осмог дана од дана објављивања у „Службеном гласнику Републике Србије”.
 
 05 број 633-6901/2013
У Београду, 9. августа 2013. године
Влада
Председник,
Ивица Дачић, с.р.