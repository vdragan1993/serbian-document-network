На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
 
ОДЛУКУ
о образовању Савета за праћење реализације Уговора о концесији изградње и експлоатације моста на реци Дрини на локацији Бадовинци – Попови

	"Службени гласник РС", број 22 од 8. марта 2013.
 
1. Образује се Савет за праћење реализације Уговора о концесији изградње и експлоатације моста на реци Дрини на локацији Бадовинци – Попови (у даљем тексту: Савет) закључен 28. новембра 1991. године између Владе Републике Србије, као концедента и „DRINA RIVER BRIDGE CORPORATION DD”, Нови Београд, Милутина Миланковића 25/V, као концесионара.
2. Послови Савета су да:
1) утврди чињенице у вези испуњавања уговорних обавеза концесионара, а нарочито финансијских уговорних обавеза (укупна нето добит која није реинвестирана у пројекте на територији Републике Србије);
2) кроз преговоре са концесионаром договори начин испуњавања обавеза концесионара према концеденту;
3) прати реинвестирање у пројекте на територији Републике Србије које реализује концесионар;
4) подноси извештај о свом раду Влади два пута годишње.
3. У Савет именују се:
– за председника:
Дејан Ковачевић, саветник министра саобраћаја;
– за чланове:
1) Драган Јовановић, саветник министра саобраћаја;
2) Ненад Илић, саветник министра финансија и привреде; 
3) Светлана Стојковић, самостални саветник у Сектору буџета, Министарство финансија и привреде;
4) Марко Вучковић, руководилац Одељења за мостове у Јавном предузећу „Путеви Србије”.
4. Ради обављања послова из тачке 2. ове одлуке, Савет може ангажовати стручне институције и истакнуте стручњаке.
5. Савет може тражити податке, документа и извештаје који су од значаја за делокруг рада Савета од државних органа и других организација.
6. Стручне и административно-техничке послове за потребе Савета обављаће Министарство саобраћаја.
7. Савет ће послове из тачке 2. ове одлуке обављати до истека периода важења уговора о концесији из тачке 1. ове одлуке, тј. до 28. новембра 2021. године.
8. Ову одлуку објавити у „Службеном гласнику Републике Србије”.
 
05 број 02-1891/2013
У Београду, 7. марта 2013. године
Влада
Председник,
Ивица Дачић, 
	с.р.