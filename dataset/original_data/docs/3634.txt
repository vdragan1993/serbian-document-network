На основу члана 30. став 1. тачка 5) Закона о посредовању у промету и закупу непокретности („Службени гласник РС”, број 95/13), 
Mинистар трговине, туризма и телекомуникација доноси
  
ПРАВИЛНИК 
о пословном простору и опреми посредника у промету и закупу непокретности
"Службени гласник РС", број 75 од 21. јула 
				2014.
 
Предмет
Члан 1.
Овим правилником прописују се минимални технички услови за пословни простор и опрему посредника у промету и закупу непокретности (у даљем тексту: посредник).
Минимални технички услови за пословни простор 
Члан 2.
Посредник обавља делатност у пословном простору или у стану који се користи као пословни простор, у складу са прописима.
Посредник обавља делатност у стану који се користи као пословни простор:
1) ако стан има засебан улаз из ходника стамбене зграде у којој се налази, из дворишта стамбене зграде, односно са улице;
2) ако у стану постоји санитарни чвор;
3) ако се стан не користи за становање.
Минимални технички услови за опрему
Члан 3.
Посредник је технички опремљен савременим средствима комуникације: фиксним односно мобилним телефоном и приступом интернету.
Посредник располаже опремом за идентификацију лица – електронским читачем биометријске личне карте са микроконтролером (чипом), рачунаром и штампачем.
Ступање на снагу
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”.
Број 011-00-20/2014-04
У Београду, 17. јула 2014. године
Министар,
Расим Љајић, с.р.