ЗАКОН
о давању гаранције Републике Србије у корист Комерцијалне банке а.д. Београд по задужењу Грађевинске дирекције Србије д.о.о. Београд

"Службени гласник РС", број 78 од 19. октобра 
	2011.
 
Члан 1.
Република Србија преузима обавезу да као гарант измири обавезе Грађевинске дирекције Србије д.о.о. Београд (у даљем тексту: „Корисник кредита”) по динарском дугорочном кредиту одобреном од стране Комерцијалне банке а.д. Београд (у даљем тексту: „Банка”), у износу од РСД 2.000.000.000 (словима: двемилијардединара), увећаног за износ припадајуће уговорене камате, накнада и трошкова, уз примену валутне клаузуле.
Члан 2.
Гаранцију из члана 1. овог закона, Република Србија (у даљем тексту: „Гарант”) издаје у корист Корисника кредита, на име обавеза из Уговора (број ЈН10/2011) о дугорочном кредиту између Комерцијалне банке а.д. Београд и Грађевинске дирекције Србије д.о.о. Београд у износу до РСД 2.000.000.000 за репрограм/рефинансирање кредита за опремање градског грађевинског земљишта на локацији касарне „Степа Степановић” у Београду, кредитна партија бр. 00-410-0203912.3 (у даљем тексту: „Уговор”), закљученог у Београду, дана 22. јула 2011. године.
Гарант овим неопозиво и на први позив гарантује да ће измирити дуг Корисника кредита према Банци, односно свих плативих износа о њиховом доспећу, у свему на начин и у складу са условима из Уговора, са роком важности који ће бити дужи за месец дана од рока доспећа кредита, чиме се ствара обавеза отплате дуга насталa по основу гаранције да плати доспелу, а неизмирену обавезу уколико Корисник кредита не изврши ту своју обавезу благовремено, у складу са Уговором. 
	
Уколико Гарант не изврши своје обавезе, у року који је наведен у ставу 2. овог члана, Банка ће имати право да прогласи доспелим све износе који су плативи у складу са одредбама Уговора.
У случају активирања ове гаранције, Гарант се обавезује да ће обезбедити у буџету за одговарајућу фискалну годину, средства неопходна за извршавање преузетих обавеза по овој гаранцији.
Члан 3.
Отплату кредита врши Корисник кредита према Банци у динарима уз примену валутне клаузуле, све у складу са одредбама Уговора.
Средства за отплату кредита обезбедиће Корисник кредита, из сопствених прихода.
Корисник кредита је дужан да средства за отплату кредита обезбеђује према плану отплате, у износу који укључује главницу, обрачунату камату и пратеће трошкове задуживања.
Члан 4.
Ако по основу дате гаранције Гарант изврши обавезу уместо Корисника кредита, има право на повраћај главнице, камате, пратећих трошкова задуживања и пратећих трошкова који настану због неизвршења, односно неблаговременог извршења обавезе, као и свих других трошкова који могу настати у вези са извршавањем обавеза уместо Корисника кредита, до висине износа измирене обавезе, као и право да од Корисника кредита наплати обрачунату законску затезну камату.
Право на повраћај средстава из става 1. овог члана, Гарант ће остварити тако што ће иницирати наплату са рачуна Корисника кредита на основу овлашћења добијеног од Корисника кредита или других инструмената обезбеђења, у складу са прописима којима се уређује платни промет.
Члан 5.
Овај закон ступа на снагу осмог дана од дана објављивања у „Службеном гласнику Републике Србије”.