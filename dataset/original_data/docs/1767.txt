На основу члана 27. став 5. Закона о изменама и допунама
Закона о порезу на додату вредност („Службени гласник РС”, број 61/07),

Министар финансија доноси

 

 

ПРАВИЛНИК

о садржини пописних листи
и начину утврђивања износа оствареног одбитка претходног пореза


"Службени гласник РС", број 
106 
од 

16. новембра 2007.

 

 

Члан 1.

Овим правилником ближе се уређује садржина пописних листи
и начин утврђивања износа оствареног одбитка претходног пореза из члана 27. ст.
1. и 2. Закона о изменама и допунама Закона о порезу на додату вредност („Службени
гласник РС”, број 61/07 – у даљем тексту: Закон).

 

Члан 2.

Пописне листе из члана 27. став 1. Закона сачињавају се
за добра за која је обвезник остварио право на одбитак претходног пореза, и то посебно
за:

1) залихе добара набављених од 1. јануара 2005. године;

2) опрему и објекте за вршење делатности за које на дан
1. јануара 2008. године постоји обавеза исправке одбитка претходног пореза;

3) добра, осим за добра из тач. 1) и 2) овог члана, набављена
од 8. јула 2007. године.

 

Члан 3.

У пописне листе за залихе добара из члана 2. тачка 1) овог
правилника уносе се подаци о залихама добара намењених промету, укључујући и готове
производе, материјала, резервних делова, недовршене производње и основних средстава
у припреми, а који су набављени, односно произведени од добара набављених од 1.
јануара 2005. године.

Пописне листе из става 1. овог члана сачињавају се посебно
за сваку врсту залиха добара из тог става.

Пописне листе за залихе добара из става 1. овог члана морају
да садрже податке о:

1) називу добара, односно опису објеката;

2) количини добара;

3) набавној цени, вредности, односно цени коштања добара,
укључујући објекте, без ПДВ;

4) износу оствареног одбитка претходног пореза по основу
набавке добара, односно набавке добара и услуга за производњу добара, укључујући
и објекте.

 

Члан 4.

У пописну листу за опрему и објекте за вршење делатности
из члана 2. тачка 2) овог правилника уносе се подаци о добрима која се, у складу
са чланом 2. Правилника о утврђивању опреме и објеката за вршење делатности и о
начину спровођења исправке одбитка претходног пореза за опрему и објекте за вршење
делатности („Службени гласник РС”, број 67/05), сматрају опремом и објектима за
вршење делатности, а за које на дан 1. јануара 2008. године постоји обавеза исправке
одбитка претходног пореза према члану 32. Закона о порезу на додату вредност („Службени
гласник РС”, бр. 84/04, 86/04 – исправка, 61/05 и 61/07).

Пописна листа за опрему и објекте за вршење делатности из
става 1. овог члана мора да садржи податке о:

1) називу опреме, односно опису објеката за вршење делатности;

2) набавној цени, односно цени коштања опреме и објеката
за вршење делатности, без ПДВ;

3) износу оствареног одбитка претходног пореза по основу
набавке опреме и објеката за вршење делатности, односно набавке добара и услуга
за производњу опреме и објеката за вршење делатности;

4) моменту прве употребе опреме и објеката за вршење делатности;

5) износу исправљеног одбитка претходног пореза за опрему
и објекте за вршење делатности.

 

Члан 5.

У пописну листу за добра из члана 2. тачка 3) овог правилника
уносе се подаци о добрима која се не сматрају залихама добара из члана 3. став
1. овог правилника нити опремом за вршење делатности у смислу члана 2. став 1. Правилника
о утврђивању опреме и објеката за вршење делатности и о начину спровођења исправке
одбитка претходног пореза за опрему и објекте за вршење делатности („Службени гласник
РС”, број 67/05), набављеним од 8. јула 2007. године.

Пописна листа за добра из става 1. овог члана мора да садржи
податке о:

1) називу добара;

2) количини добара;

3) набавној цени добара, без ПДВ;

4) износу оствареног одбитка претходног пореза по основу
набавке добара.

 

Члан 6.

Пописне листе из чл. 3. до 5. овог правилника морају да
садрже и податке о називу, односно имену и презимену, адреси и ПИБ-у, односно ЈМБГ-у
обвезника ПДВ, као и да буду потписане од овлашћеног лица и оверене печатом.

 

Члан 7.

У вредност, односно цену коштања добара из члана 3. став
3. тачка 3) и члана 4. став 2. тачка 2) овог правилника, урачунава се само вредност
набављених добара и услуга по основу којих је обвезник остварио право на одбитак
претходног пореза.

 

Члан 8.

Ако је за набавку добара из члана 2. овог правилника извршено
авансно плаћање, а промет добара није извршен закључно са 31. децембром 2007. године,
у пописне листе из чл. 3. до 5. овог правилника посебно се уносе подаци о износу
плаћених авансних средстава, без ПДВ, и износу оствареног одбитка претходног пореза
по основу плаћених авансних средстава за набавку тих добара.

 

Члан 9.

За добра из члана 2. овог правилника износ оствареног одбитка
претходног пореза утврђује се на основу документације о набавци добара и услуга,
евиденције коју је обвезник ПДВ дужан да води у складу са чланом 46. Закона о порезу
на додату вредност („Службени гласник РС”, бр. 84/04, 86/04 – исправка, 61/05 и
61/07) и података из пореске пријаве за ПДВ (Образац ПППДВ).

 

Члан 10.

Пописне листе из чл. 3. до 5. овог правилника обвезник ПДВ
је дужан да достави надлежном пореском органу у року из члана 27. став 3. Закона.

Утврђени износ оствареног одбитка претходног пореза за добра
из члана 2. тач. 1) и 3) овог правилника, укључујући и износ остварног одбитка претходног
пореза по основу плаћених авансних средстава у смислу члана 8. овог правилника,
као и износ исправљеног одбитка претходног пореза за опрему и објекте за вршење
делатности из члана 2. тачка 2) овог правилника, обвезник ПДВ је дужан да плати
у року из члана 27. став 4. Закона.

 

Члан 11.

Овај
правилник ступа на снагу осмог дана од дана објављивања у „Службеном гласнику Републике
Србије”.

 

Број 110-00-321/2007-04

У Београду, 15. новембра
2007. године

Министар,

др 
Мирко Цветковић, с.р.