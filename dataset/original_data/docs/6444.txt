На основу члана 86. став 4. Закона о железници („Службени гласник РС”, број 45/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о правилима о обрачунавању надокнаде за обавезу јавног превоза
"Службени гласник РС", број 91 од 5. новембра 
				2015.
 
Члан 1.
Овом уредбом прописују се правила о обрачунавању надокнаде за обавезу јавног превоза, која су одштампана уз ову уредбу и чине њен саставни део.
Члан 2.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-15133/2014-1
У Београду, 30. октобра 2015. године
Влада
Председник,
Александар Вучић, с.р.
ПРАВИЛА О ОБРАЧУНАВАЊУ НАДОКНАДЕ ЗА ОБАВЕЗУ ЈАВНОГ ПРЕВОЗА 
1. Предмет правила 
Овим правилима се утврђује начин обрачунавања надокнаде за обавезу јавног превоза по закљученим уговорима о обавези јавног превоза или општим правилима (у даљем тексту: Надокнада), у складу са законом којим се уређује железница.
2. Максималан износ надокнаде
Надокнада не може премашити износ који одговара нето финансијском резултату, односно ефекту, позитивном или негативном, који извршавање обавезе јавног превоза има на приходе и расходе железничког превозника.
Резултати се оцењују поређењем ситуације у којој се обавеза пружања јавног превоза извршава, са ситуацијом која би наступила кад се ова обавеза не би извршавала. 
За израчунавање нето финансијског резултата користи се следеће правило: 
трошкови настали у вези са обавезом или скупом обавеза пружања услуга јавног превоза које намећу надлежни органи, који су садржани у уговору о обавези јавног превоза и/или општем правилу, минус позитивни финансијски резултати остварени на мрежи на којој се врши утврђена обавеза јавног превоза, минус прилив од наплаћених тарифа или било којих других прихода остварених током извршавања утврђене обавезе пружања услуге јавног превоза, плус примерена добит, једнако нето финансијски резултат.
Израчунавање износа нето финансијског резултата се врши по формули:
Н=Т-П-ПТ+ПД
Н – нето финансијски резултат
Т – трошкови који настају у вези са обавезом јавног превоза
П – приходи остварени од превоза путника на основу обавезе јавног превоза
ПТ – приход од наплаћених тарифа или било који други приход који настаје током извршавања утврђене обавезе јавног превоза
ПД – примерена добит
„Примерена добит” означава стопу повраћаја капитала која је уобичајена за дотични сектор, а којом се узима у обзир ризик или одсуство ризика којем се излаже пружалац услуга јавног превоза услед интервенције надлежног органа. 
Поштовање обавезе јавног превоза може утицати на могуће превозне активности железничког превозника и изван утврђене обавезе јавног превоза. Стога, да би се избегла превисока или недовољна надокнада, приликом обрачуна нето финансијских резултата узимају се у обзир мерљиви финансијски ефекти на дотичне мреже железничког превозника. 
Трошкови и приходи морају се обрачунавати у складу са важећим рачуноводственим и пореским прописима.
3. Обавеза раздвајања рачуна
У циљу повећања транспарентности и избегавања прекомерног финансирања, ако пружалац услуга јавног превоза, поред услуга за које прима надокнаду и које подлежу обавези пружања услуга јавног превоза, такође обавља и друге активности, рачуни за такве услуге јавног превоза морају бити раздвојени, тако да буду задовољени следећи услови:
1) пословни рачуни за сваку од ових активности морају бити издвојени, а однос одговарајуће имовине и фиксних трошкова мора бити одређен у складу са важећим рачуноводственим и пореским прописима;
2) варијабилни трошкови, одговарајућа издвајања за фиксне трошкове и примерена добит у вези са било којом другом активношћу пружаоца услуга јавног превоза никако се не могу стављати на рачун за обављање утврђене обавезе јавног превоза;
3) трошкови извршења обавезе јавног превоза морају бити уравнотежени са пословним приходом и исплатама од стране надлежних органа, без могућности преноса прихода у други сектор активности пружаоца услуга јавног превоза.
4. Начин пружања надокнаде
Начин пружања надокнаде мора подстицати одржавање или развој:
1) ефикасног управљања од стране пружаоца услуга јавног превоза, које може бити предмет објективне процене;
2) довољно високог стандарда пружања услуга превоза путника.
5. Методологија обрачунавања висине надокнаде
Обрачун трошкова и прихода који настају у вези са обавезом јавног превоза врши се за наредну годину на основу рачуноводствених података железничког превозника из претходне пословне године. Износ надокнаде израчунава се на тај начин што се укупни трошкови и приходи обрачунати за претходну пословну годину коригују корективним факторима (планирани возни километри, планирана промена прихода, очекивана инфлација, промена цене енергената на тржишту, повећање односно смањење плата запослених итд.). 
6. Елементи за обрачун надокнаде
Елементи за обрачун надокнаде приказани су у следећим табелама: