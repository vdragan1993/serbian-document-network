На основу члана 185. Закона о основама система државне
управе и о Савезном извршном већу и савезним органима управе („Службени лист
СФРЈ“, бр. 23/78), у вези са чл. 296. И 297. Закона о општем управном поступку
(„Службени лист СФРЈ“, бр.32/78), Савезно извршно веће доноси

 


 


УРЕДБУ


о вођењу евиденције о
управном поступку у савезним органима и савезним организацијама као и у самоуправним
организацијама и заједницама којима је савезним законом поверено јавно овлашћење
да решавају у појединачним управним стварима

„Службени лист
СФРЈ“, 
број
70 од 25. 
децембра 1981. 


 

Члан 1.

Савезни органи управе, савезне организације и други савезни
органи, као и самоуправне организације и заједнице којима је савезним законом поверено
јавно овлашћење да решавају у појединачним управним стварима (у даљем тексту: савезни
органи и организације) дужни су водити евиденцију о управним предметима и издавању
уверења на начин и о подацима како је то утврђено овом уредбом.

 

Члан 2.

У оквиру евиденције из члана 1. ове уредбе обезбеђују се
подаци о првостепеном и другостепеном управном поступку, као и подаци о раду на
издавању уверења по чл. 171. и 172. Закона о општем управном поступку, потребни
савезним органима и организацијама ради праћења стања у погледу решавања управних
предмета и издавања уверења, вршења статистичких истраживања, обавештавања Скупштине
СФРЈ и Савезног извршног већа о стању у области и појавама од значаја за ажуран,
ефикасан и законит рад на задацима и пословима решавања о правима, обавезама и правним
интересима странака у управном поступку, као и предлагања мера и средстава које би
савезни органи и организације требало да предузимају, са циљем да се побољша њихов
рад на решавању појединачних управних предмета.

 

Члан 3.

Садржај евиденција о раду на решавању управних предмета,
као и раду на издавању уверења, утврђен је у обрасцима бр. 1 до 6 који су одштампани
уз ову уредбу и чине њен саставни део.

 

Члан 4.

Евидентирање података о раду на решавању првостепених управних
предмета, другостепених управних предмета и издавању уверења по чл. 171. и 172.
Закона о општем управном поступку врши се на следећим обрасцима, и то: 


1) за првостепене управне предмете – на обрасцу бр. 1; 


2) за другостепене управне предмете – на обрасцу бр. 2; 

3) за рад на издавању уверења – на обрасцу бр. 3. 


Предмети чији се подаци евидентирају на обрасцима из става
1. овог члана не морају се заводити и у деловодник.

 

Члан 5.

Савезни органи и организације који своје пословање воде
по картотечном систему могу податке предвиђене овом уредбом евидентирати и путем
евиденционих картица. 

Евиденционе картице из става 1. овог члана морају се тако
прилагодити да садрже све податке који садрже и обрасци бр. 1 до 3. 

Обрасци бр. 1 до 3 или евиденционе картице савезних органа
и организација код којих посебним законом уређен поступак одлучивања у појединим
питањима одступа од правила утврђених Законом о општем управном поступку могу се,
изузетно по прибављеном мишљењу Савезног секретаријата за правосуђе и организцију
савезне управе и уз сагласност Савезног извршног већа прилагодити тако да одговарају
специфичним потребама савезног органа или организације, као и циљевима који се овом
уредбом желе постићи.

 

Члан 6.

Евидентирање података путем образаца или евиденционих картица
врши се према подручју делатности, односно управној области, у које спада делатност
државног органа, а код самоуправних организација и заједницама којима је савезним
законом поверено јавно овлашћење да решавају у управним стварима према управној
области у коју спада основна делатност самоуправне организације или заједнице.

 

Члан 7.

Под подручијима делатности, односно управним областима,
по којима ће се вршити евидентирање података о раду на решавању управних предмета
и издавању уверења, у смислу ове уредбе, подразумевају се: 

1) инострани послови; 


2) унутрашњи послови; 


3) правосуђе и управа; 


4) финансије (буџет, порези, доприноси и друге дажбине);


5) индустрија и рударство; 


6) пољопривреда (ратарство, сточарство,воћарство, лов, рибарство
и друге гране и службе из области пољопривреде); 

7) шумарство и водопривреда; 


8) грађевинарство; 


9) саобраћај и везе; 


10) промет робе и услуга, девизно пословање и кредитни односи
са иностранством; 

11) занатство; 

12) образовање, наука и култура; 


13) здравље и социјална политика.

 

Члан 8.

На основу евиденција које воде, савезни органи и организације
дужни су да за сваку годину саставе извештај о раду на решавању управних предмета
и о раду на издавању уверења и да га доставе Савезном секретаријату за правосуђе
и организацију савезне управе до 31. марта наредне године.

 

Члан 9.

Извештај о раду на решавању управних предмета и о раду на
издавању уверења састоји се из два дела, и то: бројчаног (статистичког) прегледа
рада у извештајном периоду и текстуалног дела. 

Садржина бројчаног прегледа рада у извештајном периоду утврђена
је у обрасцима извештаја бр. 4 до 6. 

Садржина бројчаног прегледа савезних органа и организација
који своје предмете евидентирају на начин утврђен по члану 5. став 3. ове уредбе
даће се у посебном обрасцу који ће утврдити Савезни секретаријат за правосуђе и
организацију савезне управе. 

Текстуални део извештаја садржи: приказ чињеничног стања
о раду на овој проблематици; документовану оцену о раду савезног органа, односно
организације у протеклом периоду (посебно са становишта законитости, ефикасности
и економичности поступка); податке и оцену о деловању савезног органа, односно организације,
у правцу побољшања положаја странке у поступку решавања управних предмета и издавања
уверења (прилагођавање радног времена потребама странке, информисање странке о појединим
питањима поступка, механографска обрада података, израда потребних формулара, као
и други напори учињени ради побољшања положаја странке); проблеме, слабости и тешкоће
испољене у току рада на овој проблематици (опрема, кадрови, организација задатака
и послова, организацијски и материјални прописи и сл.); предлоге за будући рад и
начин решавања испољених слабости, тешкоћа и проблема.

 

Члан 10.

О извршењу ове уредбе стараће се Савезни секретаријат за
правосуђе и организацију савезне управе. 

У извршавању задатка из став 1. овог члана Савезни секретаријат
за правосуђе и организацију савезне управе: даје објашњење и мишљења савезним органима
и организацијама о примењивању појединих одредаба ове уредбе; прикупља, обрађује
и анализира податке о раду савезних органа и организација на решавању управних предмета
и издавању уверења; предлаже мере и средства које би требало предузимати ради побољшања
управног рада савезних органа и организација, као и положаја радних људи и грађана
у поступку решавања управних предмета и издавању уверења.

 

Члан 11.

Одредбе ове уредбе не односе се на Савезни секретаријат
за народну одбрану.

 

Члан 12.

Ова уредба примењиваће се од 1. јануара 1982. године.

 

Члан 13.

Ова уредба ступа на снагу осмог дана од дана објављивања
у „Службеном листу СФРЈ”. 

 

 

Е. п. бр. 526

3. децембра 1981.
године 

Београд


Савезно извршно веће

Потпредседник,

Др 
Иво Марган, с.р.