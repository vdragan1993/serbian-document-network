На основу члана 115. став 10. Закона о банкама („Службени гласник РС”, бр. 107/05, 91/10 и 14/15) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12 и 14/15),
Извршни одбор Народне банке Србије доноси
 
ОДЛУКУ
о ближим условима и начину обављања привремене управе у банци
"Службени гласник РС", број 30 од 27. марта 
				2015.
 
1. Овом одлуком прописују се ближи услови и начин обављања привремене управе у банци, односно услови за именовање привременог управника, његова овлашћења и обавезе, циљеви и задаци привремене управе, мандат привременог управника, извештавање Народне банке Србије и друга питања значајна за обављање привремене управе у банци.
2. Народна банка Србије привремену управу у банци уводи решењем којим једно или више лица именује за привременог управника (у даљем тексту: решење о увођењу привремене управе), када оцени да разрешење свих или појединих чланова органа управљања банке, односно смена других лица на руководећем положају у банци нису довољни да се стање у банци поправи.
Решењем о увођењу привремене управе Народна банка Србије нарочито утврђује:
1) циљеве и задатке привремене управе;
2) да ли привремени управник замењује управни и/или извршни одбор банке или управља банком заједно са овим органима, као и овлашћења и обавезе привременог управника;
3) поделу одговорности између привременог управника и управног и/или извршног одбора банке, као и акте и правне радње поводом којих ови органи банке морају прибавити мишљење привременог управника, односно његову сагласност – ако привремени управник управља банком заједно с тим органима;
4) извештавање Народне банке Србије;
5) накнаду за рад привременог управника;
6) трајање мандата привременог управника.
3. Увођење привремене управе у банци, односно именовање и разрешење привременог управника уписују се у регистар привредних субјеката даном доношења решења о увођењу привремене управе, које Народна банка Србије доставља агенцији надлежној за вођење тог регистра.
Ако је решењем о увођењу привремене управе привремени управник овлашћен за заступање банке, агенцији из става 1. ове тачке се, истовремено с тим решењем, доставља и оверени потпис привременог управника, ради уписивања у регистар из тог става, а подаци о именовању привременог управника објављују се и на интернет презентацији Народне банке Србије. 
4. Лице из тачке 2. став 1. ове одлуке мора бити независно од банке и мора испуњавати услове из члана 72. Закона о банкама (у даљем тексту: Закон).
Независним од банке сматра се лице које испуњава следеће услове:
1) нема директно или индиректно власништво у банци или у члану банкарске групе чији је та банка део, односно чланови његове породице немају ово власништво;
2) није члан управног или извршног одбора банке, одбора банке утврђених Законом, као ни органа управљања и руковођења члана банкарске групе чији је та банка део, односно чланови његове породице нису чланови ових органа и одбора;
3) с банком или чланом банкарске групе чији је та банка део није уговорна страна у уговорном односу који би могао негативно утицати на његову непристрасност и независност, нити је у таквом уговорном односу било у периоду од годину дана пре дана увођења привремене управе.
Чланови породице из става 2. ове тачке имају значење утврђено Законом. 
На доказивање испуњености услова из става 1. ове тачке сходно се примењује одлука којом се уређује спровођење одредаба Закона које се односе на давање претходне сагласности Народне банке Србије на именовање члана управног, односно извршног одбора банке.
5. Циљеви и задаци привремене управе могу се односити на утврђивање правог финансијског стања у банци, управљање целокупним пословањем банке или његовим делом како би се очувао или поново успоставио одговарајући финансијски положај банке и/или њено стабилно и сигурно пословање, надзор над спровођењем активности које су банци наложене решењем Народне банке Србије, надзор над обављањем послова управног или извршног одбора банке и других одбора банке и сл. 
6. Привремени управник не може на друга лица пренети своја овлашћења утврђена решењем о увођењу привремене управе, а за свој рад одговоран је Народној банци Србије. 
Ако је решењем о увођењу привремене управе одређено да привремени управник замењује управни и/или извршни одбор банке – даном ступања на снагу тог решења престају функције члановима ових органа, а функције тих органа прелазе на привременог управника. 
Решењем о увођењу привремене управе из става 2. ове тачке Народна банка Србије овлашћења и обавезе привременог управника утврђује у складу с делокругом управног, односно извршног одбора банке, односно правима, дужностима и одговорностима чланова тих органа прописаних Законом, статутом банке и законом којим се уређују привредна друштва. 
7. У решењу о увођењу привремене управе којим је одређено да привремени управник управља банком заједно са управним и извршним одбором банке – овлашћења и обавезе привременог управника утврђују се тако да су одговорности привременог управника и ових органа јасно разграничене.
Решењем о увођењу привремене управе из става 1. ове тачке утврђују се овлашћења привременог управника која су неопходна за извршавање циљева и задатака из тачке 5. ове одлуке, а која могу обухватати присуствовање седницама управног и извршног одбора банке, сазивање седница ових и других одбора банке, предлагање дневног реда ових седница, предлагање доношења одговарајућих одлука, тражење одговарајућих извештаја управног и извршног одбора, као и других одбора и стручних служби банке, и др. 
Банка је дужна да привременом управнику из става 1. ове тачке омогући приступ свим организационим деловима и просторијама банке, као и комуникацију с руководиоцима банке и запосленима у банци, те да му стави на располагање пословне књиге и другу документацију која му је потребна за обављање циљева и задатака из тачке 5. ове одлуке.
Управни и извршни одбор банке дужни су да од привременог управника из става 1. ове тачке прибаве претходну сагласност, односно мишљење на одређене акте и правне радње које доносе, односно предузимају ти органи, а који се утврђују решењем о увођењу привремене управе из тог става.
Акти и правне радње из става 4. ове тачке могу се односити на одлуку управног или извршног одбора банке о одобравању кредита и пружању других финансијских услуга лицима повезаним с банком, задуживању банке, улагањима банке у имовину и у друга правна лица, продаји имовине банке, увођењу нових производа, одређивању висине накнаде за чланове органа управљања и руководство банке, укључујући и износе бонуса и награда који се исплаћују овим лицима или другим запосленима у банци, одређивању висине средстава потребних за оперативно пословање банке и др.
Привремени управник дужан је да пре сазивања скупштине банке и одређивања дневног реда седнице ове скупштине прибави сагласност Народне банке Србије, а решењем о увођењу привремене управе из става 1. ове тачке може бити утврђено да је дужан да ту сагласност прибави и пре предузимања одређених правних радњи. 
8. Привремени управник је дужан да, у року од 30 дана од именовања, односно 30 дана пре истека мандата на који је именован, Народној банци Србије поднесе извештај о пословању банке и њеном финансијском стању, с проценом њеног финансијског положаја и могућностима за унапређење њеног пословања. 
Ако је решењем о увођењу привремене управе одређено да привремени управник управља банком заједно са управним и извршним одбором банке, извештај из става 1. ове тачке доставља се и овим органима банке, који на њега могу ставити примедбе и доставити их привременом управнику и Народној банци Србије у року од пет дана од дана пријема тог извештаја. 
Привремени управник доставља Народној банци Србије своје мишљење о примедбама из става 2. ове тачке у року од пет дана од дана пријема тих примедаба. 
Уз извештај из става 1. ове тачке, привремени управник Народној банци Србије доставља и план активности за остваривање циљева и задатака из тачке 5. ове одлуке за наредно тромесечје. 
Привремени управник, најмање једном у три месеца, Народној банци Србије доставља извештај о радњама које је предузео ради остваривања циљева и задатака из тачке 5. ове одлуке и о степену остварености тих циљева и задатака, с планираним активностима и роковима за њихово извршење за наредни период. 
Извештај из става 5. ове тачке привремени управник дужан је да достави кад год то захтева Народна банка Србије.
Привремени управник из става 2. ове тачке дужан је да без одлагања обавести Народну банку Србије о свим околностима које могу да утичу на неизвршавање мера изречених банци и на погоршање финансијског стања банке, као и о планираној расподели добити банке акционарима, члановима органа управљања и запосленима, ако процени да би при расподели те добити могло доћи до поступања супротног члану 25. Закона.
На основу извештаја и обавештења из ове тачке, као и других података којима располаже, Народна банка Србије може изрећи неку од мера из члана 110. Закона, односно увести посебну управу ако је над банком покренут поступак реструктурирања. 
9. Накнаду за рад привременог управника одређује Народна банка Србије, нарочито узимајући у обзир обим обавеза, овлашћења и задатака привременог управника одређених у решењу о увођењу привремене управе, просек зарада чланова управног и извршног одбора те банке за три месеца која претходе доношењу решења о увођењу привремене управе, висину средстава обезбеђених за пословање банке за период трајања мандата привременог управника, финансијско стање банке и друге податке значајне за одређивање ове накнаде.
Накнаду за рад привременог управника исплаћује банка у којој је уведена привремена управа.
10. Привремени управник се именује најдуже на годину дана, а његов мандат се решењем може продужити ако Народна банка Србије утврди да су и даље испуњени услови из члана 115. Закона.
У случају продужења мандата привременог управника, привремени управник обавештава акционаре банке о разлозима за то продужење.
Народна банка Србије може у било ком тренутку током мандата привременог управника донети решење којим се он разрешава функције, а може и изменити његова овлашћења и обавезе утврђене решењем о увођењу привремене управе.
11. Привремена управа престаје:
1) истеком рока из решења о увођењу привремене управе, односно решења из тачке 10. став 1. ове одлуке којим се продужава мандат привременог управника;
2) пре истека рока из одредбе под 1) овог става – ако Народна банка Србије оцени да су циљеви и задаци из тачке 5. ове одлуке остварени или да се финансијско стање банке поправило у толикој мери да привремена управа више није потребна;
3) увођењем посебне управе;
4) именовањем стечајног или ликвидационог управника.
У случају из става 1. одредба под 2) ове тачке, Народна банка Србије доноси закључак о престанку привремене управе, који доставља агенцији надлежној за вођење регистра привредних субјеката ради уписа престанка привремене управе у тај регистар. 
12. Ова одлука објављује се „Службеном гласнику Републике Србије” и ступа на снагу 1. априла 2015. године.
ИО НБС број 17
У Београду, 26. марта 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.