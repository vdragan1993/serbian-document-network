Редакцијски пречишћен текст
 
 
На основу члана 228. став 2. Закона о пловидби и лукама на унутрашњим водама („Службени гласник РС”, бр. 73/10, 121/12 и 18/15), 
Управни одбор Агенције за управљање лукама доноси
ОДЛУКУ
о висини и начину плаћања лучких и пристанишних накнада 
"Службени гласник РС", бр. 31 од 1. 
				априла 2015, 74 од 26. августа 2015, 13 од 24. фебруара 2017.
Члан 1.
Овом одлуком одређују се висина и начин плаћања лучких и пристанишних накнада.
Члан 2.
Поједини изрази употребљени у овој одлуци имају следеће значење:
1) боксажа је врста лучке услуге којом се обавља маневрисање пловилима у луци;
2) бродско сведочанство је исправа која садржи све податке из књиге уписника бродова у који је брод уписан. Бродским сведочанством доказује се државна припадност брода, врста и намена брода, зона пловидбе на којој је овлашћен да плови, број путника и маса терета који брод сме да превози итд.;
3) дужина брода преко свега (LOA) је дужина мерена између крајњих непокретних тачака на прамцу и крми брода;
4) недељива 24 сата је временски интервал између одређеног сата астрономског двадесетчетворо сатног периода и истог сата следећег двадесетчетворо сатног периода;
5) носивост брода (t) је разлика истиснине при највећем газу брода и газу празног брода;
6) оперативна обала је уређена обала на којој се врши претовар терета или укрцавање/искрцавање путника; 
7) писмо спремности је обавештење бродара крцатељу, односно примаоцу робе о спремности брода за укрцај или искрцај терета;
8) путник је свако лице на пловилу, осим деце млађе од једне године, лица запослених на пловилу у било ком својству и чланова њихове породице;
9) сведочанство о баждарењу теретног брода доказује истиснину за сваки сантиметар газа, а код осталих бродова истиснину при највећем дозвољеном газу и газу празног брода, као и слободни бок брода;
10) теретни брод је брод регистрован за превоз терета;
11) теретница је стварноправна хартија од вредности која њеном имаоцу даје права на терету за који је издата и чијим преносом се та права могу пренети на трећа лица, а која служи као доказ о постојању и условима уговора о превозу којом бродовласник или бродар потврђује да је примио на превоз робу која је означена у тој исправи и којом се обавезује да ту робу превезе у одредишну луку и преда овлашћеном примаоцу;
12) TEU (Twenty-foot Equivalent Unit) је јединица за мерење броја транспортних контеjнера различитих величина. Један TEU одговара димензијама ISO контеjнера од 20 стопа; 
13) товарни лист је исправа чија је садржина одређена законом а којом се потврђује да је закључен уговор о превозу, да је роба примљена на превоз под условима који су у товарном листу наведени и која се издаје у једном примерку, прати робу у превозу и заједно са робом предаје се примаоцу на одредишту.
Накнада за употребу обале
Члан 3.
Агенција за управљање лукама испоставља фактуру у складу са законом којим се уређује пловидба и луке на унутрашњим водама, на основу података из сажете пријаве. 
Образац сажете пријаве за теретне бродове из става 1. овог члана дат је у Прилогу IV. који је одштампан уз ову одлуку и чини њен саставни део. 
Образац сажете пријаве за путничке бродове из става 1. овог члана дат је у Прилогу V. који је одштампан уз ову одлуку и чини њен саставни део. 
Количина терета која је декларисана у сажетој пријави доказује се службеним документом (теретница, товарни лист, царинска документација и слично) чија се копија доставља уз сажету пријаву.
Број путника декларисан у сажетој пријави доказује се службеним документом (бродским рапортом или посебном изјавом бродара, бродског агента или туристичког оператера) који се достављају уз сажету пријаву.
Обрачун накнаде врши се према износима који су дати у Прилогу I, који је одштампан уз ову одлуку и чини њен саставни део. 
За робу домаћег порекла намењену извозу, обрачун накнаде се врши према износима датим у Прилогу I.
Накнада за пристајање
Члан 4.
Агенција за управљање лукама испоставља фактуру у складу са законом којим се уређује пловидба и луке на унутрашњим водама.
Образац сажете пријаве за теретне бродове из става 1. овог члана дат је у Прилогу IV. који је одштампан уз ову одлуку и чини њен саставни део. 
 Образац сажете пријаве за путничке бродове из става 1. овог члана дат је у Прилогу V. који је одштампан уз ову одлуку и чини њен саставни део. 
Релевантни подаци за обрачун назначени у сажетој пријави доказује се службеним документом (бродско сведочанство, сведочанство о баждарењу, рапорт брода и слично) чија се копија доставља уз сажету пријаву.
Обрачун накнаде врши се према износима и на начин који је дат у Прилогу II. који је одштампан уз ову одлуку и чини њен саставни део.
Лежарина
Члан 5.
Агенција за управљање лукама испоставља фактуру у складу са законом којим се уређује пловидба и луке на унутрашњим водама.
Образац сажете пријаве за теретне бродове из става 1. овог члана дат је у Прилогу IV. који је одштампан уз ову одлуку и чини њен саставни део. 
Образац сажете пријаве за путничке бродове из става 1. овог члана дат је у Прилогу V. који је одштампан уз ову одлуку и чини њен саставни део. 
Обрачун накнаде врши се према износима и на начин који је дат у Прилогу III. који је одштампан уз ову одлуку и чини њен саставни део.
Члан 6.
Даном ступања на снагу ове одлуке престаје да важи Одлука о врсти, висини и начину плаћања лучких и пристанишних такси („Службени гласник РС”, број 115/13).
Члан 7.
Одлука о висини и начину плаћања лучких и пристанишних накнада, по добијању сагласности Владе, објављује се у „Службеном гласнику Републике Србије” и ступа на снагу осмог дана од дана објављивања. 
Број 02-72/4/2015-01
У Београду, 10. марта 2015. године
Председник Управног одбора,
мр Борко Милосављевић, с.р.
 
Прилози
НАПОМЕНА ИЗДАВАЧА: 
Одлуком о измени и 
				допуни Одлуке о висини и начину плаћања лучких и пристанишних 
				накнада ("Службени гласник РС", број 74/2015) измењени су Прилог 
				I и Прилог II (види чл. 1. и 2. Правилника - 74/2015-86).
Одлуком о измени Одлуке о висини и начину плаћања лучких и пристанишних 
				накнада ("Службени гласник РС", број 13/2017) Прилог 
				I замењен је новим Прилогом (види чл. 1. Правилника - 13/2017-68).


Прилог I. Износ накнаде за употребу 
				обале према врсти робе


Прилог II. Износ накнаде за пристајање према дужини брода преко свега за путничке бродове, односно носивости брода или снази погонског/их мотора по kW за потискиваче и тегљаче, као и времену проведеном у луци, односно пристаништу


Прилог III. Износ накнаде за лежарину према метру дужине брода преко свега и недељива 24 сата


Прилог IV. Образац сажете пријаве за 
				коришћење услуга теретне луке или пристаништа


Прилог V. Образац сажете пријаве за 
				коришћење услуга лучког терминала или путничког пристаништа 
				отвореног за међународни саобраћај