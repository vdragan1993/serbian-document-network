На основу чл. 11. и 591. Закона о привредним друштвима (,,Службени гласник РС”, бр. 36/11 и 99/11) и члана 43. став 1. Закона о Влади (,,Службени гласник РС”, бр. 55/05, 71/05, 101/07, 65/08 и 16/11),
Влада доноси
 
ОДЛУКУ
о изменама и допунама Оснивачког акта Друштвеног предузећа за истраживачко развојне услуге ,,Институт Тамиш”, Панчево

"Службени гласник РС", број 31 од 12. априла 
	2012.
 
I. ОСНОВНЕ ОДРЕДБЕ
Члан 1.
Друштвено предузеће за истраживачко развојне услуге ,,Институт Тамиш”, Панчево, Новосељански пут 33, организује се као једночлано друштво с ограниченом одговорношћу (у даљем тексту: Друштво) и послује у складу са прописима којима се уређује правни положај привредних друштава. 
	
Члан 2.
Решењем Скупштине општине Панчево број 04-7707/1-1963 основан је Пољопривредно индустријски комбинат ,,Тамиш” Панчево.
Решењем Трговинског суда у Панчеву, број Фи-657-685/73 од 29. јануара 1974. године, уписан је Пољопривредно индустријски комбинат ,,Тамиш” са солидарном одговорношћу, Панчево, Трг Бориса Кидрича 6, у регистар тог суда.
Решењем Трговинског суда у Панчеву, број Фи-1/76 од 30. децембра 1975. године, уписан је Пољопривредно индустријски комбинат ,,Тамиш” сложена организација удруженог рада, у регистар тог суда.
Решењем Трговинског суда у Панчеву, број Фи-16/76 од 8. јануара 1976. године, уписан је у регистар престанак Пољопривредно индустријскoг комбината ,,Тамиш” сложена организација удруженог рада услед поделе.
Решењем Трговинског суда у Панчеву, број Фи-26/81 од 11. марта 1981. године, уписан је Пољопривредно индустријски комбинат ,,Тамиш” сложена организација удруженог рада са неограниченом солидарном одговорношћу основних организација и радних организација без основних организација удружених у комбинат Панчево, у регистар тог суда.
Решењем Трговинског суда у Панчеву, број Фи-343/89 од 30. јуна 1989. године, уписан је у регистар престанак-укидање овог субјекта услед промена у организовању чланица радних организација удружених у СОУР. 
	
Решењем Трговинског суда у Панчеву, број Фи-342/89 од 30. јуна 1989. године, уписано је Сложено предузеће Пољопривредно индустријски комбинат ,,Тамиш” са неограниченом солидарном одговорношћу, Панчево, Трг Бориса Кидрича 6, у регистар тог суда.
Решењем Трговинског суда у Панчеву, број Фи-978/91 од 18. јуна 1991. године, у регистар је уписан престанак-укидање предузећа Сложено предузеће Пољопривредно индустријски комбинат ,,Тамиш” са неограниченом солидарном одговорношћу, Панчево, Трг Бориса Кидрича 6, услед промена облика организовања.
Решењем Трговинског суда у Панчеву, број Фи-977/91 од 18. јуна 1991. године, уписано је Деоничарско друштво у мешовитој својини ,,Тамиш”, пословни систем за организацију и финансирање производње и промета хране, Панчево, Трг Краља Петра I 1, у регистар тог суда.
Решењем Трговинског суда у Панчеву, број Фи-4444-5/98 од 24. децембра 1998. године, предузеће је променило статус и седиште и организовало се као Акционарско друштво ,,Тамиш” за организацију и финансирање производње и промета хране, Панчево, Трг Краља Петра I 1.
Решењем Трговинског суда у Панчеву, број Фи-182/89 од 17. маја 1989. године, уписано је Друштвено предузеће за истраживачко развојне услуге у привредним делатностима Институт ,,Тамиш”, Панчево, Новосељански пут 33, у регистар тог суда. 
	
Решењем Трговинског суда у Панчеву, број Фи-2540/99 од 24. децембра 1999. године, предузеће се организовало као Предузеће у друштвеној својини за истраживачко развојне услуге у Институт ,,Тамиш”, Панчево, Новосељански пут 33, у регистар тог суда.
Друштвено предузеће за истраживачко развојне услуге ,,Институт Тамиш”, Панчево, Новосељански пут 33 уписано је у Регистар привредних субјеката код Агенције за привредне регистре БД. 36600/2005 од 24. јуна 2005. године.
На основу Закључка Владе 05 Број: 46-8102/2010 од 11. новембра 2010. године, којим је утврђен удео државне својине од 100% у средствима која користи Друштвено предузеће за истраживачко развојне услуге ,,Институт Тамиш”, Панчево, Новосељански пут 33, Републичка дирекција за имовину Републике Србије и Друштвено предузеће за истраживачко развојне услуге ,,Институт Тамиш”, Панчево, Новосељански пут 33, закључили су Споразум о уделу државне својине у средствима која користи Друштвено предузеће за истраживачко развојне услуге ,,Институт Тамиш”, Панчево, Новосељански пут 33, број 46-350/07 од 23. децембра 2010. године. 
	
Члан 3.
Друштво послује средствима у државној својини.
Друштво има својство правног лица.
Друштво у правном промету са трећим лицима има сва овлашћења и иступа у своје име и за свој рачун.
II. ПОСЛОВНО ИМЕ И СЕДИШТЕ ДРУШТВА
Члан 4.
Друштво послује под следећим пословним именом: ,,Пољопривредна стручна служба Институт Тамиш”, друштво с ограниченом одговорношћу, Панчево.
Скраћено пословно име Друштва је: ,,ПСС Панчево” д.о.о.
Члан 5.
Седиште Друштва је у Панчеву, Новосељански пут 33.
III. ПЕЧАТ И ШТАМБИЉ ДРУШТВА
Члан 6.
Друштво има печат и штамбиљ.
Печат је округлог облика пречника 32 mm, на коме је исписано пословно име и седиште Друштва на српском језику, ћириличким писмом.
Излазни штамбиљ је правоугаоног облика, дужине 60 mm и ширине 30 mm, на коме је исписано пословно име и седиште Друштва на српском језику, ћириличким писмом.
Улазни штамбиљ је правоугаоног облика, дужине 65 mm и ширине 32 mm, на коме је исписано пословно име и седиште Друштва на српском језику, ћириличким писмом.
Директор Друштва доноси одлуку којом се утврђује начин употребе и чувања печата и штамбиља Друштва.
IV. ПОДАЦИ О ОСНИВАЧУ
Члан 7.
Оснивач Друштва је Република Србија за коју на основу законског овлашћења оснивачка права врши Влада, Београд, Немањина 11 (у даљем тексту: Оснивач).
V. ДЕЛАТНОСТ ДРУШТВА
Члан 8.
Претежна делатност Друштва је:
72.11 Истраживање и експериментални развој у биотехнологији.
Поред делатности из става 1. овог члана Друштво обавља и следеће делатности:
01.11 Гајење жита (осим пиринча), легуминоза и уљарица;
01.13 Гајење поврћа, бостана, коренастих и кртоластих биљака;
01.19 Гајење осталих једногодишњих и двогодишњих биљака;
01.21 Гајење грожђа;
01.24 Гајење јабучастог и коштичавог воћа,
01.27 Гајење биљака за припремање напитака;
01.28 Гајење зачинског, ароматичног и лековитог биља;
01.30 Гајење садног материјала;
01.41 Узгој музних крава;
01.42 Узгој других говеда и бивола;
01.45 Узгој оваца и коза;
01.46 Узгој свиња;
01.47 Узгој живине;
01.49 Узгој осталих животиња;
01.50 Мешовита пољопривредна производња;
01.61 Услужне делатности у гајењу усева и засада;
01.62 Помоћне делатности у узгоју животиња;
11.03 Производња пића и осталих воћних вина;
46.21 Трговина на велико житом, сировим дуваном, семењем, храном за животиње;
46.22 Трговина на велико цвећем и садницама;
46.31 Трговина на велико воћем и поврћем;
46.61 Трговина на велико пољопривредним машинама, опремом и прибором;
71.20 Техничко испитивање и анализе;
72.19 Истраживање и развој у осталим природним и техничко-технолошким наукама.
У вршењу своје делатности Друштво обавља и:
– стручне послове у области заштите биља, семенарства, садног материјала, признавања сорти и генетички модификованих организама.
Друштво може обављати и друге делатности, укључујући и делатност спољнотрговинског промета и услуге у спољнотрговинском промету из оквира своје делатности, у складу са законом и овом одлуком.
VI. ОСНОВНИ КАПИТАЛ
Члан 9.
Основни капитал Друштва према књиговодственој вредности на дан 31. децембра 2011. године износи:
1) основни капитал 11.379.000,00 динара (107.859,66 евра по средњем курсу Народне банке Србије на дан 31. децембра 2010. године);
2) укупан капитал 41.516.000,00 динара (393.523,30 евра по средњем курсу Народне банке Србије на дан 31. децембра 2010. године). 
	
Средства која користи Друштво чини:
1) право коришћења непокретности и то: административне зграде са лабораторијом и котларницом, постојеће на кат. парц. бр. 606/1, уписане у ЗКУЛ број 24 КО Панчево, као ,,зк. тело II-административна зграда са лабораторијом и котларницом, саграђена на парц. 606/1 у ул. Новосељански пут 33”; право коришћења кат. парц. бр. 606/1, на којој је објекат изграђен и кат. парц. бр. 11429, уписане у ЗКУЛ број 25, КО Панчево, као ,,зк. тело I-њива у II Српско поље, површине 29а 20 m2 у друштвеној својини”;
2) друге непокретности, покретне ствари (нарочито опрема), новчана средства и хартије од вредности, као и права и обавезе које је Друштво преузело 23. децембра 2010. године потписивањем Споразума о уделу државне својине у средствима која користи Друштво.
VII. РАСПОДЕЛА ДОБИТИ
Члан 10.
Добит Друштва, утврђена у складу са законом, распоређује се у складу са законом. 
	
VIII. УПРАВЉАЊЕ ДРУШТВОМ
Члан 11.
Управљање Друштвом је организовано као једнодомно. 
Органи Друштва су Скупштина Друштва и директор Друштва.
IX. СКУПШТИНА ДРУШТВА
Члан 12.
Овлашћења Скупштине Друштва врши Оснивач, преко овлашћених представника.
Одлуку о одређивању и разрешењу председника и чланова Скупштине доноси Оснивач. 
	
Члан 13.
Скупштина Друштва:
1) усваја финансијске извештаје, као и извештаје ревизора ако су финансијски извештаји били предмет ревизије;
2) усваја годишњи програм рада и пословања Друштва;
3) именује ревизора и утврђује накнаду за његов рад;
4) одлучује о повећању и смањењу основног капитала Друштва;
5) одлучује о промени делатности;
6) именује и разрешава директора и утврђује накнаду за његов рад, односно начела за утврђивање те накнаде;
7) одлучује о статусним променама и промени правне форме и престанку Друштва;
8) одлучује о промени пословног имена и седишта Друштва;
9) даје сагласност на правне послове директора и других повезаних лица са Друштвом;
10) даје сагласност на стицање, продају, давање у закуп, залагање или друго располагање имовином велике вредности, у складу са законом којим се уређује правни положај привредних друштава;
11) доноси измене оснивачког акта;
12) одлучује о образовању огранка Друштва и давању пословног пуномоћја органима;
13) даје сагласност на организацију и систематизацију послова Друштва;
14) врши друге послове и одлучује о другим питањима из делокруга Скупштине, у складу са законом и овом одлуком.
Акте из става 1. тач. 2), 4) и 11) овог члана Скупштина доноси уз сагласност Оснивача.
X. ЗАСТУПАЊЕ ДРУШТВА
Члан 14.
Друштво у пословима унутрашњег и спољнотрговинског промета заступа директор Друштва без ограничења.
Директор може у оквиру својих овлашћења дати другом лицу писано пуномоћје за заступање Друштва.
XI. ДИРЕКТОР ДРУШТВА
Члан 15.
Директора Друштва бира и разрешава Скупштина Друштва.
Директор Друштва бира се на период од четири године.
Директор Друштва је у радном односу у Друштву са пуним радним временом.
Члан 16.
Директор Друштва:
1) заступа Друштво;
2) организује и води пословање Друштва, у складу са законом и овом одлуком;
3) стара се о законитости рада и одговара за законитост рада Друштва;
4) предлаже доношење одлука из делокруга Скупштине Друштва;
5) спроводи одлуке Скупштине Друштва;
6) одлучује о правима, обавезама и одговорностима запослених у Друштву, у складу са законом којим се уређују радни односи;
7) доноси акт о организацији послова и друге опште акте Друштва;
8) обавља друге послове у складу са законом и овом одлуком које нису у делокругу Скупштине Друштва.
XII. УНУТРАШЊИ РЕВИЗОР
Члан 17.
Унутрашњи ревизор:
1) контролише веродостојност и комплетност финансијских извештаја Друштва;
2) контролише усклађеност пословања Друштва са законом, годишњим програмом рада и пословања Друштва;
3) обавља и друге послове у складу са законом. 
Члан 18.
Унутрашњи ревизор извештава Скупштину Друштва о:
1) веродостојности и потпуности финансијских извештаја Друштва;
2) основаности предлога за расподелу добити;
3) другим питањима од значаја за оцену законитости и целисходности поступања у спровођењу пословне политике и пословања Друштва.
Унутрашњи ревизор подноси извештај о питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина Друштва или Оснивач.
XIII. АКТИ И ДОКУМЕНТИ ДРУШТВА
Члан 19.
Акти Друштва су правилници и одлуке којима се на општи начин уређују одређена питања.
Измене и допуне правилника и одлука врше се на начин и по поступку који су одређени за њихово доношење. 
	
Члан 20.
Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија. 
	
Члан 21.
Друштво је дужно да држи и чува све акте и документа Друштва у складу са законом којим се уређује правни положај привредних друштава.
XIV. ЗАШТИТА ЖИВОТНЕ СРЕДИНЕ
Члан 22.
Друштво је, при обављању делатности, дужно да се стара о заштити животне средине, у складу са законом и другим прописима.
XV. ПРЕСТАНАК ДРУШТВА
Члан 23.
Друштво престаје да постоји брисањем из регистра привредних субјеката, по основу:
1) спроведеног поступка ликвидације или принудне ликвидације у складу са законом којим се уређује положај привредних друштава;
2) спроведеног поступка стечаја у складу са законом којим се уређује стечај;
3) статусне промене која има за последицу престанак друштва.
XVI. ПРЕЛАЗНЕ И ЗАВРШНЕ ОДРЕДБЕ
Члан 24.
Запослени у Друштвеном предузећу за истраживачко развојне услуге ,,Институт Тамиш”, Панчево настављају да раде у Друштву, а своја права и обавезе остварују у складу са законом и општим актима Друштва. 
	
Члан 25.
До избора директора Друштва, дужност директора обављаће у својству вршиоца дужности директора Друштва, Милета Станковић из Панчева, Милоша Обреновића 67, ЈМБГ 0502949870036, који ће извршити и судску оверу ове одлуке, у складу са законом. 
	
Члан 26.
Друштво ће општа акта ускладити са овом одлуком у року од три месеца од дана регистрације Друштва у Регистар привредних субјеката. 
	
Члан 27.
Ову одлуку објавити у ,,Службеном гласнику Републике Србије”.
 
05 број 023-2449/2012
У Београду, 5. априла 2012. године

Влада
Председник,
др 
	Мирко Цветковић, с.р.