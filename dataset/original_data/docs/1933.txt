На основу члана 4. Закона о преузимању обавеза здравствених установа према веледрогеријама по основу набавке лекова и медицинског материјала и претварању тих обавеза у јавни дуг Републике Србије („Службени гласник РС”, број 119/12), 
	
Управни одбор Републичког фонда за здравствено осигурање, на седници одржаној 21. фебруара 2013. године, доноси
 
ПРАВИЛНИК
о начину и поступку достављања података о преузимању обавеза здравствених установа према веледрогеријама по основу набавке лекова и медицинског материјала и претварању тих обавеза у јавни дуг Републике Србије

"Службени гласник РС", број 19 од 27. 
	фебруара 2013.
 
I. ОПШТИ УСЛОВИ
Члан 1.
Овим правилником уређује се начин и поступак достављања података о усаглашеним износима обавеза здравствених установа из Уредбе о Плану мреже здравствених установа („Службени гласник РС”, бр. 42/06, 119/07, 84/08, 71/09, 85/09, 24/10, 6/12 и 37/12) према веледрогеријама по основу набавке лекова и медицинског материјала које су здравствене установе створиле изнад износа сразмерног дела уговора, односно предрачуна средстава за 2012. годину, а које Република Србија преузима као јавни дуг Републике Србије.
Усаглашени износ обавеза здравствених установа из Уредбе о Плану мреже здравствених установа и потраживања веледрогерија закључно са 30. септембром 2012. године, здравствене установе су дужне да доставе Републичком фонду за здравствено осигурање (у даљем тексту: Републички фонд).
Члан 2.
Здравствена установа је дужна да износ неизмирених обавеза за лекове и медицински материјал усагласи појединачно са сваком веледрогеријом.
Усаглашавање неизмирених обавеза здравствене установе, односно потраживања веледрогерије, закључно са 30. септембром 2012. године из става 2. члана 1. овог правилника спроводи се на обрасцу ИОС (извод отворених ставки) са стањем на дан 31. децембар 2012. године. 
	
Потписом и овером ИОС-а потврђује се тачност.
ИОС образац садржи тачне податке о називу веледрогерије, седишту, ПИБ-у, матичном броју, текућем рачуну, банци и износу дуга.
Члан 3.
Здравствена установа са подручја филијале Републичког фонда дужна je да филијали Републичког фонда достави податке о усаглашеним обавезама, односно потраживањима веледрогерије, на обрасцу који се доставља у електронској форми са копијом овереног обрасца ИОС-а.
Усаглашени износ обавеза здравствених установа, односно потраживања веледрогерија не обухвата:
– обавезе здравствених установа за лекове и медицински материјал које су настале за потребе пружања услуга лицима која су осигураници страних фондова здравственог осигурања и за који су у евиденцијама здравствених установа исказана ненаплаћена потраживања на дан 31. децембар 2012. године,
– обавезе здравствених установа за лекове и медицински материјал који је набављен поступком јавне набавке коју је спровео Републички фонд.
Члан 4.
Филијала Републичког фонда врши формално упоређивање података о исказaном износу дуга на достављеном обрасцу здравствене установе у електронској форми са подацима o износу дуга исказаном на обрасцу ИОС, који је достављен у складу са чланом 2. овог правилника.
Члан 5.
Републички фонд за здравствено осигурање Министарству здравља доставља податке о усаглашеним обавезама здравствених установа, односно потраживањима веледрогерија на обрасцу ЈД/2012, који је саставни део овог правилника.
Члан 6.
По извршеним уплатама веледрогеријама, здравствена установа ће вршити искњижавање дела обавезе из својих евиденција.
II. ПРЕЛАЗНЕ И ЗАВРШНЕ ОДРЕДБЕ
Члан 7.
Здравствена установа доставља податке на обрасцима у електронској форми и ИОС филијали Републичког фонда до 8. марта 2013. године. 
	
Републички фонд доставља податке из члана 5. овог правилника Министарству здравља Републике Србије на Обрасцу ЈД/2012 до 15. марта 2013. године.
Члан 8.
Овај правилник, по добијању сагласности Министарства здравља Републике Србије, ступа на снагу наредног дана од дана објављивања у „Службеном гласнику Републике Србије”.
 
01/2 број 450-852/13
У Београду, 21. фебруара 2013. године

Управни одбор Републичког фонда за здравствено осигурање
Председник,
др 
	Рајко Косановић, с.р.
 
 
ОБРАЗАЦ ЈД/2012
ПРЕГЛЕД УСАГЛАШЕНИХ ПОТРАЖИВАЊА ВЕЛЕДРОГЕРИЈА КОЈА СУ ПРЕДМЕТ ЈАВНОГ ДУГА




НАЗИВ ВЕЛЕДРОГЕРИЈЕ

ПИБ

СЕДИШТЕ

МАТИЧНИ БРОЈ

БРОЈ ТЕКУЋЕГ РАЧУНА

БАНКА

ИЗНОС