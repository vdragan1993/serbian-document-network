На основу члана 123. тачка 3. Устава Републике Србије и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), а у вези са чланом 62. став 1. и чланом 191. Закона о државном премеру и катастру („Службени гласник РС”, бр. 72/09, 18/10 и 65/13),
Влада доноси
 
УРЕДБУ
о посебном начину обезбеђивања доступности података садржаних у катастру земљишта за Аутономну покрајину Косово и Метохија

	"Службени гласник РС", број 87 од 22. августа 2014.
 
Члан 1.
Овом уредбом уређује се посебан начин обезбеђивања доступности података садржаних у катастру земљишта за Аутономну покрајину Косово и Метохија, у складу са чланом 62. став 1. Закона о државном премеру и катастру („Службени гласник РС”, бр. 72/09, 18/10 и 65/13 – у даљем тексту: Закон), ради вођења поуздане катастарске евиденције о непокретностима и правима грађана и других субјеката, ефикаснијег остваривања и заштите права и слобода грађана са територије Аутономне покрајине Косово и Метохија, за време важења Резолуције 1244 Савета безбедности Уједињених нација, као и извршавања договора Републике Србије са Привременим институцијама самоуправе у Приштини посредством надлежних органа Европске уније и Уједињених нација.
Члан 2.
Посебан начин обезбеђивања доступности података садржаних у катастру земљишта из члана 1. ове уредбе састоји се у скенирању или фотографисању документације која садржи наведене податке и достављању скенираних и фотографисаних података службама Владе надлежним за дијалог са Привременим институцијама самоуправе у Приштини.
Послове из става 1. овог члана, сагласно члану 10. Закона, обавља Републички геодетски завод.
Вршењу послова из става 1. овог члана могу да присуствују представници служби Владе надлежних за дијалог са Привременим институцијама самоуправе у Приштини и органа Европске уније и Уједињених нација.
Члан 3.
Скениране или фотографисане податке садржане у катастру земљишта из члана 1. ове уредбе Републички геодетски завод доставља надлежним службама Владе.
Члан 4.
Редослед обезбеђивања доступности података из члана 2. став 1. ове уредбе и достављања скенираних или фотографисаних података садржаних у катастру земљишта из члана 1. ове уредбе службама Владе надлежним за дијалог са Привременим институцијама самоуправе у Приштини, одређује се интерним актом који доноси директор Републичког геодетског завода, у складу са чланом 181. тачка 17) Закона. 
	
Члан 5.
Подаци из катастра земљишта из члана 1. ове уредбе користе се у складу са Уставом и законом, а у циљу извршавања споразума Републике Србије са Привременим институцијама самоуправе у Приштини склопљеног посредством надлежних органа Европске уније и Уједињених нација.
Члан 6.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-9284/2014
У Београду, 21. августа 2014. године
Влада
Први потпредседник Владе,
Ивица Дачић, с.р.