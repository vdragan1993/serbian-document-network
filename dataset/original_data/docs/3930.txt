На основу члана 12. став 4. Закона о здравственом
надзору над животним намирницама и предметима опште употребе („Службени гласник
СРС“, број
47/73), Републички 
секретаријат за здравље
и социјалну политику, доноси

 

 

ПРАВИЛНИК 

о посебној радној одећи
и обући лица која у производњи и промету долазе у непосредни додир са животним намирницама
и лица која раде у производњи и промету средстава за одржавање личне хигијене, негу
и улепшавање лица и тела

„Службени гласник
СРС“, број 22 од 25. маја 1974. 

 

 

Члан 1.

Лица која на својим радним местима у производњи или промету
животних намирница долазе у непосредан додир са намирницама, као и лица која раде
у производњи и промету средстава за одржавање личне хигијене, негу и улепшавање
лица и тела, морају носити посебну радну одећу и обућу прописану овим правилником.

 

Члан 2.

Лица из претходног члана за време рада носе посебну одећу
и обућу и то: 

1) на производњи животних намирница (јела, напитака, хлеба,
слаткиша и сл.) – панталоне, блузу, односно мантил, капу односно повезачу и кецељу
беле боје као и папуче, патике или ципеле од коже односно платна; 

2) на клању стоке и живине – радни комбинезон и капу у боји,
као и кецељу и чизме од гуме; 

3) на утовору и истовару меса – мантил, капу или повезачу
беле боје, као и кецељу, чизме или каљаче од гуме или од поливинила; 

4) на утовору или истовару хлеба и пецива – мантил, капу
или повезачу у белој боји, кецељу од поливинила и ципеле; 

5) у складишту или продавницама: 

– на раду са воћем и поврћем – мантил у боји, 

– на раду са осталим животним намирницама – мантил или блузу,
капу или повезачу у белој боји, а на раду са свежим месом и кецељу од поливинила;


6) на услуживању јела и пића у угоститељским објектима
– црне панталоне, белу кошуљу, белу блузу или црни сако, односно једноделну или
дводелну хаљину у боји са белом кецељом, траком на коси и ручник у белој боји. 

У специјалним угоститељским објектима са националним, спортским
и сл. обележјем – одећа и обућа може да буде у скалду са обележјем угоститељског
објекта; 

7) на преносу и размештају робе у продајном или изложбеном
простору и наплаћивању (благајна) – мантил у светлим тоновима пастелних боја; 

8) на паковању ринфузне робе – мантил или блузу, капу или
повезачу у белој боји и кецељу од поливинила; 

9) на прању кухињског и трпезаријског посуђа – мантил, повезачу
или капу – све у белој боји, кецељу од гуме или поливинила као и обућу отпорну на
влагу; 

10) на одржавању цистерни и резервоара за пиво, воду, напитке
и слично – радни комбинезон и капу у боји, као и чизме од гуме; 

11) у лабораторијама – мантил у белој боји и обућа од платна
или коже; 

12) на одржавању постројења – радни комбинезон или мантил
и обућу отпорну на влагу; 

13) у производњи средстава за одржавање личне хигијене,
негу и улепшавање лица и тела – мантил, повезачу или капу у белој боји и ципеле
од коже или платна; 

14) у промету средстава за одржавање личне хигијене, негу
и улепшавање лица и тела – мантил у светлим тоновима пастелних боја; 

15) лица која раде на одржавању чистоће – мантил и повезачу
у боји као и кецељу и рукавице од гуме или поливинила и обућу отпорну на воду (пластичне
или гумене чизме, каљаче и сл.); 

16) на осталим радним местима – мантил, капу или повезачу
у белој боји. 

Радна одела морају бити од материјала који се искувава и
пегла, изузев радне одеће из тачке 6. и то: црне панталоне, црни сако, једноделна
хаљина и радна одећа у специјалним угоститељским објектима.

 

Члан 3.

Организација удруженог рада, индивидуални произвођач односно
друго лице које самостално учествује у промету, дужни су да посебну радну одећу
и обућу одржавају и дају на употребу у чистом, испегланом и уредном стању.

 

Члан 4.

Посебна радна одећа и обућа не сме се употребљавати ван
радног места. 

На радном оделу мора бити истакнута ознака организације
удруженог рада или друге организације, односно објекта самосталног учесника у производњи
или промету.

 

Члан 5.

Овај
правилник ступа на снагу осмог дана од дана објављивања у „Службеном гласнику Социјалистичке
Републике Србије".

 

Број 53-500/3-74-04

У Београду, 23. априла 1974.
године

Републички секретар

 за здравље и социјалну

 политику 

др 
Ђорђе Јаковљевић, с.р.