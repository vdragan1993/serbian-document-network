На основу члана 21. став 6. Закона о ивестиционим фондовима
(„Службени гласник РС”, број 46/2006), 
Комисија за хартије од вредности доноси 
 
 
ПРАВИЛНИК
о садржини извештаја
екстерног ревизора
„Службени гласник РС“, број 8 од
3.
фебруара 2009.
 
 
Члан 1.
Овим правилником се прописује садржина извештаја екстерног
ревизора о обављеној ревизији финансијских извештаја друштва за управљање инвестиционим
фондом (у даљем тексту: друштво за управљање фондом) и обављеној ревизији финансијских
извештаја инвестиционог фонда (у даљем тексту: фонд).
  
Члан 2.
Екстерног ревизора именује:
1. за отворене инвестиционе фондове – друштво за управљање
фондом,
2. за затворене инвестиционе фондове – надзорни одбор фонда,
3. за приватне инвестиционе фондове – скупштина фонда.
 
Члан 3.
У складу са чланом 22. Закона о инвестиционим фондовима,
годишњи и полугодишњи финансијски извештаји, за друштво за управљањем фондом и за
фондове којима оно управља, морају бити прегледани од стране екстерног ревизора.
Предмет ревизије екстерног ревизора су сви финансијски извештаји
друштва за управљање фондом, односно фонда.
Екстерни ревизор врши ревизију финансијских извештаја, саставља
извештај о извршеној ревизији и даје мишљење у складу са Законом о рачуноводству
и  ревизији, Међународним стандардима ревизије, Етичким кодексом за професионалне
рачуновође и овим правилником.
  
Члан 4.
Екстерни ревизор је дужан да у извештају о ревизији финансијских
извештаја фонда посебно искаже податке о следећем: 
1. хартијама од вредности које чине имовину фонда, према
врсти хартија од вредности и издаваоцима, 
2. непокретностима које чине имовину фонда, према врсти
и месту где се оне налазе, 
3. стању новчаних депозита који чине имовину фонда, према
финансијским организацијама где се депозити налазе, 
4. брокерским накнадама, накнадама кастоди банке и другим
трошковима у вези са трансакцијама 
5. податке о вредности имовине фонда, броју издатих акција,
односно броју инвестиционих јединица и њиховој појединачној вредности са стањем
на дан последњег радног дана у периоду за који се извештај саставља, 
6. податке о усаглашености структуре улагања фонда са прописаним
критеријумима.
 
Члан 5.
Извештај екстерног ревизора о ревизији финансијских извештаја
друштва за управљање фондом, односно фонда обавезно садржи и:
1. писмо о презентацији финансијских извештаја друштва за
управљање фондом, односно фонда, које потписује одговорно лице друштва за управљање
фондом;
– писмом о презентацији финансијских извештаја потврђује
се да ти извештаји истинито и објективно и у складу са законом приказују финансијски
положај, резултате пословања, токове готовине и промене на капиталу, односно нето
имовини друштва за управљање, односно инвестиционог фонда у периоду за који су ти
извештаји састављени;
2. изјаву екстерног ревизора о систему интерних контрола
и рачуноводствених процедура, а нарочито:
– да ли су систем интерне контроле и рачуноводствене процедуре
такве да обезбеђују потребне податке за припрему свих финансијских извештаја, а
посебно извештаја на дневној основи,
– да ли је над трансакцијама које су повезане са имовином,
обевезама и нето имовином, односно капиталом фонда успостављен такав систем интерних
контрола који обезбеђују да се одлуке о управљању имовином, обавезама и нето имовином
фонда спроводе ефикасно и ефективно и на начин који је друштво за управљање фондом
које управља тим фондом предвидело својим одлукама;
3. мишљење о процени поштене вредности сваке појединачне
непокретности у портфолиу фонда;
4. преглед свих екстерних контрола које су обављене у току
периода за који се израђује финансијски извештај, са утврђеним налазима, као и изјаву
ревизора о евентуалним значајним недостацима у тим налазима, односно изјаву да нема
недостатака.
 
Члан 6.
Овај
правилник ступа на снагу наредног дана од дана објављивања у „Службеном гласнику
РС”.
Даном
ступања на снагу овог правилника престаје да важи Правилник о садржини извештаја
екстерног ревизора („Службени гласник РС”, број 30/2007).
Одредбе
овог правилника примењиваће се и на ревизију финансијских извештаја друштава за
управљање инвестиционим фондовима, односно инвестиционих фондова за 2008. годину.
  
Број 2/0-02-22/14-09
У Београду, 22. јануара
2009. године
Председник Комисије
Милко Штимац, с.р.