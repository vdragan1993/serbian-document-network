Редакцијски пречишћен текст
 
 
На основу члана 47. став 2. Закона о Високом савету судства („Службени гласник РС”, бр. 116/08, 101/10 и 88/11) и члана 18. став 2. Пословника о раду Високог савета судства („Службени гласник РС”, број 29/13), 
	
Високи савет судства, на седници одржаној 2. априла 2013. године, донео је 
	
 
ОДЛУКУ 
	
о организацији и раду Административне канцеларије Високог савета судства

"Службени гласник РС", бр. 31 од 5. априла 
	2013, 137 од 16. децембра 2014.
 
Члан 1.
Овом одлуком уређују се организација и рад Административне канцеларије Високог савета судства (у даљем тексту: Административна канцеларија), одређују и разврставају положаји и радна места запослених у Административној канцеларији и уређују друга питања од значаја за рад Административне канцеларије. 
	
Члан 2.
Унутрашње уређење и систематизација радних места у Административној канцеларији уређују се посебним актом, који доноси Високи савет судства (у даљем тексту: Савет), на предлог секретара Савета. 
	
Члан 3.
Права и дужности послодавца државних службеника и намештеника у Административној канцеларији врши председник Савета, као руководилац органа.
Председник Савета је и наредбодавац за материјално-финансијско пословање Административне канцеларије. 
	
Председник Савета доноси наредбе, упутства и одлуке о начину рада и извршавању послова у Административној канцеларији.
Члан 4.
Административном канцеларијом руководи секретар Савета.
Секретар Савета организује и обезбеђује јединствен рад Административне канцеларије.
Секретар Савета може донети интерна акта која сматра потребним за функционисање Административне канцеларије.
Секретар Савета за свој рад и рад Административне канцеларије одговара Савету. 
	
Члан 5.*
За обављање послова из делокруга Административне канцеларије, могу се 
	образовати сектори, одељења, одсеци и групе, као унутрашње јединице.*
Помоћник секретара Савета који руководи радом сектора, начелник 
	одељења, шеф одсека и руководилац групе, за свој рад и рад унутрашње 
	јединице, одговарају секретару Савета.*
*Службени гласник РС, 
	број 137/2014
Члан 6.
У Савету се, као посебна унутрашња јединица, образује Кабинет председника Савета, којим руководи шеф кабинета.
Шеф кабинета за свој рад и рад Кабинета одговара председнику Савета.
Кабинет председника Савета обавља послове за односе са јавношћу, протоколарне послове и друге послове који су значајни за рад председника Савета.
Члан 7.
Одређене послове из делокруга Административне канцеларије обављају самостални извршиоци изван свих унутрашњих јединица.
Члан 8.
Послове у Административној канцеларији обављају државни службеници и намештеници. 
	
Радна места на којима раде државни службеници деле се на положаје и извршилачка радна места, зависно од сложености послова, овлашћења и одговорности.
Положаји су радна места која подразумевају овлашћења и одговорности везана за вођење и усклађивање рада у органу. 
	
Извршилачка радна места су сва радна места државних службеника која нису положаји.
Извршилачка радна места разврставају се по звањима. 
Радна места намештеника састоје се од пратећих помоћно-техничких послова у Административној канцеларији. 
	
У Административној канцеларији, по основу уговора, могу се ангажовати и друга лица у циљу пружања експертских, преводилачких, техничких и других услуга. 
	
Члан 9.
Положаји у Административној канцеларији су секретар Савета и помоћник секретара Савета.
Државне службенике на положају поставља и разрешава Савет.
Секретар Савета и помоћник секретара Савета постављају се на положај на период од пет година, на основу интерног или јавног конкурса, с тим што ће се јавни конкурс расписати ако интерни конкурс није успео.
Секретар Савета и помоћник секретара Савета, по протеку времена на који су постављени на положај, могу бити поново постављени, без конкурса.
Секретар Савета разврстава се у другу групу положаја.
Помоћник секретара Савета разврстава се у трећу групу положаја.
Члан 10.
У погледу заснивања радног односа, права и дужности државних службеника у Административној канцеларији примењују се прописи који регулишу права и дужности државних службеника, а у погледу намештеника, општи прописи о раду. 
	
Члан 11.
О жалбама државних службеника у Административној канцеларији, на решења којима се одлучује о њиховим правима и дужностима и о жалбама учесника конкурса, одлучује Жалбена комисија коју образује Савет, из реда запослених државних службеника у Административној канцеларији, односно запослених државних службеника у другим државним органима. 
	
Жалбена комисија има пет чланова, укључујући и председника комисије. 
Председник и чланови Жалбене комисије именују се на период од пет година и могу бити поново именовани. 
	
Жалбена комисија ради у већу од три члана. 
Председник и чланови Жалбене комисије за свој рад примају накнаду коју утврђује Савет. 
	
Члан 12.
Средства за плате и рад Административне канцеларије обезбеђују се у буџету Републике Србије.
Плате, накнаде и друга примања државних службеника и намештеника у Административној канцеларији одређују се у складу са прописима којима се уређују плате државних службеника и намештеника. 
	
Члан 13.
Административна канцеларија води архиву донетих аката и чува их у електронској верзији у посебно дизајнираној бази података.
Члан 14.
Управа за заједничке послове републичких органа врши за потребе Административне канцеларије послове инвестиционог, техничког и текућег одржавања објекта и опреме, послове превоза, одржавања, сервисирања и гаражирања возила, као и друге заједничке административне и техничке послове који су неопходни за остваривање надлежности Савета.
Послове унутрашњег обезбеђивања и одржавања реда у згради Савета врши министарство надлежно за унутрашње послове.
Члан 15.
Даном ступања на снагу ове одлуке престаје да важи Одлука о образовању и раду Административне канцеларије (,,Службени гласник РС”, број 49/09).
Члан 16.
Ова одлука ступа на снагу осмог дана од дана објављивања у „Службеном гласнику Републике Србије”. 
	
 
Број 021-01-47/2013-01
У Београду, 2. априла 2013. године
Председник Високог савета судства,

Драгомир Милојевић, с.р.