На основу члана 62. 
Закона о уношењу и
растурању иностраних средстава масовног комуницирања и о иностраној
информативној делатности у Југославији
(„Службени лист СФРЈ”, бр. 39/74), савезни секретар за унутрашње послове
прописује

 


УПУТСТВО


о поступању са одузетим иностраним штампаним стварима и другим средствима јавног информисања и масовног комуницирања

„Службени лист
СФРЈ”, број 3 од 23. 
јануара 1976.


 

1. Иностране штампане ствари и друга средства јавног
информисања и масовног комуницирања одузете по чл. 14, 20. и 23. Закона о
уношењу и растурању иностраних средстава масовног комуницирања и о иностраној
информативној делатности у Југославији (у даљем тексту: Закон) уништавају се
комисијски по правноснажности решења о одузимању тих ствари (члан 61. Закона). 


2. О уништењу одузетих иностраних штампаних ствари и
других средстава јавног информисања и масовног комуницирања комисија саставља
записник у три примерка. У записник се уносе назив одузете иностране штампане
ствари, односно другог средства јавног информисања и масовног комуницирања,
његов број и датум, врста, број уништених примерака, као и начин на који су
уништени. Један примерак записника, заједно са једним примерком одузете
иностране штампане ствари или другог средства јавног информисања и масовног комуницирања,
доставља се органу одређеним прописом републике, односно аутономне покрајине, а
два примерка записника чувају се код органа који је донео решење о одузимању
тих ствари. Записник и један примерак одузете штампане ствари или другог
средства јавног информисања и масовног комуницирања чувају се најмање пет
година. 

3. Орган надлежан за доношење решења из члана 61.
Закона води списак одузетих ствари. 

У списак одузетих ствари уносе се следећи подаци: 


1) за иностране штампане ствари одузете по члану 14.
Закона: 

– назив, број и датум штампане ствари, име и презиме
аутора, број и датум штампања и број одузетих примерака; 

– број и датум решења о забрани уношења и растурања; 


– број и датум решења о одузимању и назначење законског
основа за одузимање; 

2) за копије иностраног филма одузете по члану 20.
Закона: 

– назив филма, назив произвођача, име и презиме аутора,
тема филма, језик на ком је филм снимљен, техника снимања и дужина филма; 


– број и датум решења о забрани уношења, односно о
забрани промета и јавног приказивања; 

– број и датум решења о одузимању и назначење законског
основа за одузимање; 

3) за инострани телевизијски филм и други материјал,
средства и предмете иностраног порекла, одузети по члану 23. Закона: 

– назив филма, другог материјала, средства или
предмета, назив произвођача и број одузетих примерака; 

– број и датум решења о забрани: емитовања путем
телевизије, иностраног филма, другог иностраног видеоматеријала или аудитивног
материјала; емитовања путем радија иностраног аудитивног материјала; уношења,
растурања и јавне репродукције иностраних дијапозитива, фонограма, видеограма и
других сличних средстава; уношења и растурања иностраних филмова за приватно
приказивање; уношења, растурања и јавне употребе значака и других предмета
иностраног порекла; 

– број и датум решења о одузимању и назначење законског
основа за одузимање. 

У списак одузетих ствари уноси се и забелешка о
уништавању записника из тачке 2. овог упутства. 

4. Ово упутство ступа на снагу осмог дана од дана
објављивања у „Службеном листу СФРЈ”.

 

Бр
65-2-33/9

12.
децембра 1975. године

Београд

Савезни секретар 

за унутрашње послове,

Фрањо Херљевић, с.р.