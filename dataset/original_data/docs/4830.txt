На основу члана 11. став 8. Закона о заштити и одрживом коришћењу рибљег фонда („Службени гласник РС”, број 128/14) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Mинистар пољопривреде и заштите животне средине доноси
 
ПРАВИЛНИК
о службеној одећи рибочувара, изгледу рибочуварске значке и обрасцу рибочуварске легитимације
"Службени гласник РС", број 39 од 15. априла 
				2016.
 
Члан 1.
Овим правилником прописује се службена одећа рибочувара, изглед рибочуварске значке и образац рибочуварске легитимације.
Члан 2.
Службена одећа рибочувара је црне боје. Разликују се мушки и женски кројеви.
Службена одећа рибочувара је:
1) летња;
2) зимска.
Члан 3.
Летњу службену одећу рибочувара чине: летње панталоне, кошуља кратких рукава, кошуља дугих рукава, поло мајца, летња јакна, прслук, качкет, каиш, ципеле и кабаница. 
Зимску службену одећу рибочувара чине: зимске панталоне, кошуља дугих рукава, џемпер, зимска јакна, капа, каиш, ципеле, рукавице, рукавице од неопрена, чизме гумене до колена.
Саставни део службене одеће рибочувара, у зависности од потреба рада рибочуварске службе, може бити и комбинезон.
Члан 4.
У зависности од услова рада рибочуварске службе и карактеристика риболовних вода, потребно је обезбедити одговарајући број прслука за спасавање, чизама висине до кука или груди рибочувара и друге делове службене одеће рибочувара прилагођене раду на води.
Члан 5.
На службеној одећи рибочувара носе се обележја на левом и десном рукаву у висини надлактице која садржи текст „РИБОЧУВАР” у форми везене или штампане апликације.
Члан 6.
Период ношења зимске и летње службене одеће рибочувара одређује се у зависности од временских услова.
Делови службене одеће рибочувара не могу се мењати цивилном одећом.
Службена одећа рибочувара мора бити чиста и уредна. 
Члан 7.
Рибочуварска значка је од метала, овалног облика, димензија 70 mm x 61 mm, полирана и челично сиве боје (хромирана) са позлаћеним малим грбом Републике Србије у центру значке, димензија 25 mm x 14 mm.
На горњем делу рибочуварске значке налази се полирана хромирана, благо лучна метална трака, са називом корисника рибарског подручја, а слова су угравирана и испуњена зеленом емајл бојом. Испод металне траке наслања се ћирилички санс-серифни натпис „РИБОЧУВАР” (висине 5 mm), у металном раму (35 mm x 7 mm) и око металних слова испуњен зеленом емајл бојом.
Симетрично лево и десно су позиционирани стилизовани рељефни ловорови венци златно – жуте боје, које симетрично пресецају траке српске тробојке (црвено, плаво, бела).
На доњем делу рибочуварске значке налази се лучни полирани, хромирани метални отсечак, са троцифреним идентификационим бројем (висине 4 mm), угравираним и испуњеним пољем црном емајл бојом.
У доњем делу рибочуварске значке, а испод нумерације налази се лучна метална полирана трака ширине 9 mm, на којој је исписан назив рибарског подручја, а слова су исписана – угравирна ћириличким санс-серифним фонтом и испуњена су зеленом емајл бојом.
Изглед рибочуварске значке дат је у Прилогу 1, који је одштампан уз овај правилник и чини његов састави део.
Члан 8.
Значка рибочувара – волонтера је од метала, овалног облика, димензија 70 mm x 61 mm, полирана и челично сиве боје (хромирана) са позлаћеним малим грбом Републике Србије у центру значке, димензија 25 mm x 14 mm.
На горњем делу значке рибочувара – волонтера налази се полирана хромирана, благо лучна метална трака, са називом корисника рибарског подручја, а слова су угравирана и испуњена зеленом емајл бојом. Испод металне траке, наслања се ћирилички санс-серифни натпис „РИБОЧУВАР” (висине 5 mm), у металном раму (35 mm x 7 mm) и око металних слова испуњен зеленом емајл бојом.
Симетрично лево и десно су позиционирани стилизовани рељефни хромирани ловорови венци, које симетрично пресецају траке српске тробојке (црвено, плаво, бела).
На доњем делу значке рибочувара – волонтера налази се лучни полирани, хромирани метални отсечак, са троцифреним идентификационим бројем (висине 4 mm), угравираним и испуњеним пољем црном емајл бојом.
У доњем делу значке рибочувара – волонтера , а испод нумерације налази се лучна метална, полираном трака ширине 9 mm, на којој је исписан назив рибарског подручја, а слова су исписана – угравирна ћириличким санс-серифним фонтом и испуњена су зеленом емајл бојом.
Натпис „ВОЛОНТЕР” (висине 3 mm) исписан је хромираним ћириличким санс-серифним писмом и налази се испод грба Републике Србије, а изнад поља са нумерацијом.
Изглед значке рибочувара-волонтера дат је у Прилогу 2, који је одштампан уз овај правилник и чини његов саставни део.
Члан 9.
Рибочуварска легитимација издаје се на чврстом папиру беле боје димензија 55 mm x 85 mm.
Образац рибочуварске легитимације на првој страни садржи: идентификациони број који је исти као и идентификациони број на рибочуварској значки, текст „Република Србија”, назив рибарског подручја, назив корисника рибарског подручја, текст „Рибочуварска легитимација”, име и презиме рибочувара, фотографију димензија 22 mm x 32 mm, печат корисника рибарског подручја и потпис овлашћеног лица.
Образац рибочуварске легитимације на полеђини садржи: јединствени матични број грађана рибочувара и датум издавања.
Образац рибочуварске легитимације дат је у Прилогу 3, који је одштампан уз овај правилник и чини његов саставни део.
Члан 10.
Легитимација рибочувара-волонтера издаје се на чврстом папиру зелене боје димензија 55 mm x 85 mm.
Образац легитимације рибочувара – волонтера на првој страни садржи: идентификациони број који је исти као и идентификациони број на значки рибочувара – волонтера, текст „Република Србија”, назив рибарског подручја, назив корисника рибарског подручја, текст „Легитимација рибочувара – волонтера”, име и презиме рибочувара волонтера, фотографију димензија 22 mm x 32 mm, печат корисника рибарског подручја и потпис овлашћеног лица.
Образац легитимације рибочувара – волонтера на полеђини садржи: јединствени матични број грађана рибочувара – волонтера и датум издавања.
Образац легитимације рибочувара – волонтера дат је у Прилогу 4, који је одштампан уз овај правилник и чини његов саставни део.
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”, осим одредаба чл. 2–6. овог правилника које се примењују од 1. јануара 2017. године. 
 
Број 119-01-258/2015-17
У Београду, 29. марта 2016. године
Министар, 
проф. др Снежана Богосављевић Бошковић, с.р.
 
Прилог 1 -
				Изглед рибочуварске 
				значке
Прилог 2 -
				Изглед значке 
				рибочувара-волонтера
Прилог 3 -
				Образац рибочуварске 
				легитимације
Прилог 4 -
				Образац легитимације 
				рибочувара – волонтера