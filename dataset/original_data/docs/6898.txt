Редакцијски пречишћен текст
 
 
На основу члана 21. став 15. Закона о уџбеницима („Службени гласник Републике Србије”, број 68/15),
Министар просвете, науке и технолошког развоја доноси
 
ПРАВИЛНИК
о начину и поступку избора лица на Листу оцењивача, програму обуке за оцењиваче, етичком кодексу лица која учествују у поступку одобравања уџбеника и поступку именовања чланова Комисије за оцену рукописа уџбеника
"Службени гласник РС", бр. 87 од 19. 
				октобра 2015, 75 од 7. септембра 2016.
 
Предмет правилника
Члан 1.
Овим правилником уређује се начин и поступак избора лица на Листу оцењивача рукописа уџбеника (у даљем тексту: Листа оцењивача), програм обуке за оцењиваче, етички кодекс лица која учествују у поступку одобравања уџбеника, приручника и наставних материјала, додатних наставних средстава, наставних помагала, дидактичких средстава и дидактичких игровних средстава (у даљем тексту: поступак одобравања уџбеника) и поступак именовања чланова Комисије за оцену рукописа уџбеника (у даљем тексту: Комисија).
Садржина јавног позива за избор лица на Листу оцењивача 
Члан 2.
Министар надлежан за послове образовања (у даљем тексту: министар) расписује јавни позив за избор лица на Листу оцењивача, у складу са Законом о уџбеницима (у даљем тексту: Закон).
Јавни позив из става 1. овог члана садржи:
1) назив предмета, односно стручне области и врсту и ниво образовања за које се бирају оцењивачи;
2) услове у погледу образовања и радног искуства за избор на Листу оцењивача;
3) рок за подношење пријава;
4) друге потребне информације.
Избор кандидата на Листу оцењивача
Члан 3.
Министар, у складу са Законом, именује посебну комисију за избор чланова Листе оцењивача, која има 11 чланова, и то: три члана која предлаже Национални просветни савет, једног члана којег предлаже Савет за стручно образовање и образовање одраслих, два члана која предлаже Завод, једног члана којег предлаже Покрајински завод, једног члана којег предлаже Покрајински секретаријат и три члана које предлаже Министарство. Чланови посебне комисије за избор Листе оцењивача морају бити стручњаци из области образовања и васпитања.
Комисија из става 1. овог члана врши увид у све примљене пријаве кандидата и у року од 30 дана од дана завршетка јавног позива из члана 2. став 1. овог правилника, доставља министру предлог за именовање чланова Листе оцењивача.
Чланови Листе оцењивача не могу бити лица која су аутори уџбеника за основну и средњу школу, као ни лица запослена, ангажована или пословно повезана са издавачем уџбеника, укључујући и друге облике плаћене сарадње, односно не могу да постоје други законом прописани услови за њихово изузеће, о чему достављају изјаву.
Сви кандидати који испуњавају услове прописане Законом, именују се на Листу оцењивача.
Брисање са Листе оцењивача
Члан 4.
Оцењивач се брише са Листе оцењивача ако:
1) престане да испуњава Законом прописане услове;
2) да нетачну изјаву у смислу члана 21. став 5. и члана 26. став 1. Закона;
3) се не придржава одредаба Етичког кодекса.
Постојање разлога за брисање са Листе оцењивача утврђује комисија из члана 3. став 1. овог правилника, и о томе обавештава министра. 
Програм обуке за оцењиваче
Члан 5.
Чланови Листе оцењивача дужни су да савладају Програм обуке за оцењиваче.
Програм обуке има за циљ да оспособи оцењиваче за самосталан и тимски рад приликом давања стручне оцене квалитета рукописа стручног и експертског мишљења (у даљем тексту: Стручна оцена).
Програм обуке реализује Завод за унапређивање образовања и васпитања (у даљем тексту: Завод) у трајању од једног дана, непосредним радом или електронским путем.
Након завршеног Програма обуке оцењивач добија уверење о савладаном Програму обуке за оцењивача. 
Оцењивачи не сносе трошкове похађања и издавања уверења о савладаном Програму обуке.
Програм обуке одштампан је у Прилогу 1. овог правилника и чини његов саставни део.
Етички кодекс
Члан 6.
Сва лица која учествују у поступку одобравања уџбеника дужна су да се придржавају Етичког кодекса.
Етички кодекс садржи етичке вредности и основне принципе понашања, у циљу објективног и стручног рада.
Етички кодекс одштампан је у Прилогу 2. овог правилника и чини његов саставни део.
Именовање Комисије 
Члан 7.
Чланове и председника Комисије именује 
				Завод, односно установа надлежна за послове унапређења и развоја 
				стручно-истраживачког рада у области предшколског, основног и 
				средњег образовања и васпитања на територији аутономне покрајине 
				(у даљем тексту: Покрајински завод).
Члан Комисије може бити само оцењивач 
				које је савладао Програм обуке.
Завод, односно Покрајински завод 
				формира Комисију за сваки предмет по нивоима и врсти образовања, 
				и то за:
1) сваки предмет у првом циклусу 
				основног образовања и васпитања;
2) сваки предмет у другом циклусу 
				основног образовања и васпитања;
3) сваки општеобразовни предмет у 
				средњем образовању и васпитању;
4) сваки стручни предмет, односно 
				стручну област у стручном и уметничком образовању.
Након пријема рукописа уџбеника, 
				Завод, односно Покрајински завод формира потребан број Комисија.
Једна Комисија може да оцењује највише 
				шест рукописа уџбеника једног предмета за одређени ниво или 
				област образовања.
Уколико на јавни позив за подношење 
				захтева за одобравање уџбеника, издавачи поднесу захтев за 
				одобравање више од шест уџбеника за један предмет за одређени 
				ниво или област образовања, Завод, односно Покрајински завод 
				може да формира више Комисија, а свака може да прегледа најмање 
				три, а највише до шест рукописа.
*Службени гласник РС, број 75/2016
 
Члан 7а
Обавезни чланови сваке Комисије су 
				лица са:
1) одговарајућим високим образовањем, 
				која поседују компетенције из одређеног предмета односно стручне 
				области (у даљем тексту: стручњак);
2) одговарајућим високим образовањем 
				која поседују компетенције из методике струке/одговарајућег 
				предмета/стручне области (у даљем тексту: методичар);
3) одговарајућим образовањем која 
				реализују образовно-васпитни рад из одређеног предмета, односно 
				стручне области (наставник) (у даљем тексту: практичар).
У Комисију се као обавезан члан 
				именује и најмање једно лице које је запослено у Заводу, односно 
				Покрајинском заводу.
Послове координатора Комисије обавља 
				лице из става 2. овог члана.
Члан Комисије, може бити и:
1) психолог – за оцену рукописа 
				уџбеника за ученике првог циклуса основног образовања и 
				васпитања;
2) дефектолог – за оцену рукописа 
				уџбеника који се штампају са прилагођеним садржајем и/или 
				форматом за ученике са сметњама у развоју и инвалидитетом;
3) стручњак за одговарајући језик и 
				писмо националне мањине – за оцену рукописа уџбеника на језику и 
				писму националне мањине;
4) стручњак за 
				информационо-комуникационе технологије – за оцену рукописа 
				уџбеника који има електронски додатак.
Поред лица из става 4. овог члана, 
				члан Комисије може бити и друго лице са одговарајућим 
				образовањем које поседује компетенције у складу са специфичним 
				потребама одређеног предмета, стручне области односно нивоа 
				образовања, врсте уџбеника, узраста и потреба и могућности деце, 
				ученика и одраслих.
*Службени гласник РС, број 75/2016
 
Члан 8. 
Овај правилник ступа на снагу осмог дана од дана објављивања у „Службеном гласнику Републике Србије”. 
Број 110-00-371/2015-04
У Београду, 22. септембра 2015. године
Министар,
др Срђан Вербић, с.р.
 
 
Прилози
ПРИЛОГ 1.
ПРОГРАМ ОБУКЕ ЗА ОЦЕЊИВАЧЕ
Програм обуке има за циљ да оспособи оцењиваче за самосталан рад приликом припреме стручне оцене квалитета рукописа (у даљем тексту: Стручна оцена), стручног и експертског мишљења, као и за тимски рад са члановима Комисије за оцену рукописа уџбеника. 
Програм обуке треба да упозна оцењиваче са процедурама којих су дужни да се придржавају приликом припреме Стручне оцене, односно стручног и експертског мишљења. 
Програм обуке односи се на преглед рукописа уџбеника, електронског додатка, приручника и наставног материјала, додатних наставних средстава, наставних помагала, дидактичких средстава и дидактичких игровних средстава применом Стандарда квалитета за: 
1) уџбенике;
2) електронски додатак; 
3) приручнике и наставне материјале; 
4) додатна наставна средства, дидактичко и дидактичко игровно средство.
Програм обуке у трајању од једног дана (8 сати) садржи седам модула и реализује се непосредним радом или електронским путем. Обука непосредним радом се реализује у групи од највише 30 учесника. За обуку електронским путем потребно је основно познавање рада на рачунару и од опреме рачунар са интернет везом. Оцењивач бира на који начин ће похађати обуку.
Садржај програма обуке 
Модул 1 – Одлике савременог уџбеника и концепт стандарда квалитета. Начин рада: презентација, размена искуства.
Модул 2 – Стандарди квалитета уџбеника, електронског додатка, приручника и наставних материјала, додатних наставних средстава, дидактичко и дидактичко игровних средстава и њихови показатељи. Начин рада: презентација и демонстрација.
Модул 3 – Преглед рукописа уџбеника. Начин рада: презентација и радионица.
Модул 4 – Писање Стручне оцене, односно стручног и експертског мишљења. Начин рада: презентација и вежбе.
Модул 5 – Тајност података и комуникација оцењивања са издавачима. Начин рада: презентација и радионица.
Модул 6 – Права и обавезе оцењивања у поступку давања Стручне оцене, односно стручног и експертског мишљења и Етички кодескс. Начин рада: презентација.
Модул 7 – Провера савладаности обуке. Начин рада: тест и практичан рад на конкретном примеру рукописа уџбеника. 
ПРИЛОГ 2.
ЕТИЧКИ КОДЕКС
I. САДРЖАЈ И ЦИЉЕВИ
1. Етички кодекс садржи етичке вредности и основне принципе понашања свих лица која учестују у поступку одобравања уџбеника, приручника и наставних материјала, додатних наставних средстава, наставних помагала, дидактичких средстава и дидактичких игровних средстава (у даљем тексту: поступак одобравања уџбеника), с циљем њиховог објективног и стручног рада. 
2. Етички кодекс дужни су да примењују сва лица која учествују у поступку одобравања уџбеника, и то: 
1) чланови Листе оцењивача, 
2) запослени у министарству надлежном за послове образовања (у даљем тексту: Министарство), односно органу аутономне покрајине надлежном за послове образовања, 
3) запослени у Заводу за унапређивање образовања и васпитања (у даљем тексту: Завод), односно установи надлежној за послове унапређења и развоја стручно-истраживачког рада у области предшколског, основног и средњег образовања и васпитања на територији аутономне покрајине,
4) чланови Националног просветног савета и Савета за стручно образовање и образовање одраслих.
II. ОСНОВНЕ ДУЖНОСТИ
1. Лице који учествује у поступку одобравања уџбеника не може јавно да расправља о појединостима конкретног поступка, осим са члановима Комисије за оцену рукописа уџбеника.
2. Документе, податке из списа и друге информације до којих је дошао током поступка одобравања уџбеника, лице које учествује у поступку одобравања уџбеника не може да употребљава ради стицања добити односно другог интереса за себе или друга лица.
3. Лице који учествује у поступку одобравања уџбеника дужно је да у свом раду поштује и уважава мишљења других који учествују у поступку одобравања уџбеника и да их размотри са пажњом, а у циљу доношења објективне стручне оцене квалитета рукописа уџбеника, односно стручног мишљења и експертизе.
4. Уколико у току поступка одобравања уџбеника издавач или друго лице контактира или врши недозвољени утицај на лице које учествује у поступку одобравања уџбеника у смислу члана 22. став 13. Закона о уџбеницима, оно је дужно да о томе обавести Министарство и Завод.
III. ЕТИЧКИ ПРИНЦИПИ
Етички кодекс се заснива на следећим принципима:
1) законитост у раду;
2) независност у раду;
3) објективност;
4) савесност;
5) поштење;
6) уважавање туђег мишљења;
7) индивидуална одговорност.
Сва лица на која се односи овај кодекс дужна су да се у свом раду придржавају закона, да поштују право свих учесника у поступку на једнакост пред законом, те да поступају без наклоности или предрасуда према учесницима у поступку и без дискриминације по било ком основу.
Сва лица на која се односи овај кодекс дужна су да се у поступку одобравања уџбеника понашају на начин којим се учвршћује поверење јавности и учесника у поступку у њихову савесност и поштење и да се уздрже од понашања које би могло да доведу у сумњу њихову објективност.
Сва лица на која се односи овај кодекс дужна су да се једни према другима, према запосленима у органима и службама у којима се одвија поступак одобравања уџбеника, као и према свим учесницима у поступку опходе пристојно, коректно и с поштовањем, те да уважавају и узму у обзир и мишљење других.
Санкције за кршења одредаба овог кодекса не искључују индивидуалну одговорност лица на која се овај кодекс односи утврђену законом и на закону заснованим актима.