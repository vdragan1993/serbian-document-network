ЗАКОН
о утврђивању јавног интереса и посебним поступцима експропријације и прибављања документације ради реализације изградње система за пренос електричне енергије 400 kV напонског нивоа „Трансбалкански коридор – прва фаза”
"Службени гласник РС", број 
	115 од 24. октобра 2014.
 
Члан 1.
Овим законом уређује се утврђивање јавног интереса, посебни поступци експропријације и прибављања документације ради реализације стратешког пројекта изградње система за пренос електричне енергије 400 kV напонског нивоа „Трансбалкански коридор за пренос електричне енергије – прва фаза” (у даљем тексту: „Трансбалкански коридор – прва фаза”) и посебна правила за поступање у управним поступцима покренутим у циљу реализације изградње поменутог система. 
	
„Трансбалкански коридор – прва фаза” обухвата следеће инфраструктурне објекте за пренос електричне енергије у првој фази реализације:
– Нова 400 kV интерконекција између Србије и Румуније; 
– Нова 400 kV интерконекција између Србије и Црне Горе;
– Нова 400 kV интерконекција између Србије и Босне и Херцеговине;
– Нови 400 kV далековод ТС Крагујевац 2 – ТС Краљево 3, са подизањем напонског нивоа у ТС Краљево 3 на 400 kV;
– Подизање напонског нивоа преносне мреже западне Србије на 400 kV напонски ниво између ТС Обреновац и ТС Бајина Башта, што подразумева нови двоструки 400 kV далековод ТС Обреновац – ТС Бајина Башта, реконструкција постојеће ТС Обреновац и ТС Бајина Башта, као и потенцијално подизање напонског нивоа на 400 kV у ТС Ваљево 3.
Члан 2.
Утврђује се јавни интерес за експропријацију, непотпуну експропријацију, административни пренос и привремено заузимање непокретности обухваћених просторним планом подручја посебне намене или планом детаљне регулације или елаборатом експропријације израђеним од стране Јавног предузећа „Електромрежа Србије” Београд, а потврђеним, односно одобреним од стране Владе, односно другог надлежног органа, ради изградње, пролаза, управљања и одржавања објеката система за пренос електричне енергије 400 kV напонског нивоа „Трансбалкански коридор – прва фаза”.
Члан 3.
Јавно предузећа „Електромрежа Србије” Београд (у даљем тексту: ЈП ЕМС) одређује се за корисника експропријације, непотпуне експропријације, административног преноса и привременог заузимања непокретности из члана 2. овог закона.
ЈП ЕМС има сва права, обавезе и одговорности корисника експропријације предвиђене Законом о експропријацији („Службени гласник РС”, бр. 53/95, 23/01 – СУС, 20/09 и 55/13 – УС) и одредбама овог закона. 
	
Члан 4.
Ради стицања права својине на непокретностима за изградњу далеководних стубова система за пренос електричне енергије 400 kV напонског нивоа „Трансбалкански коридор – прва фаза”, ЈП ЕМС подноси надлежном општинском органу предлог за експропријацију (потпуна експропријација или административни пренос) који се односи на једну или више непокретности.
Ради стицања права службености на непокретностима за изградњу далековода, ЈП ЕМС надлежном општинском органу подноси предлог за експропријацију (непотпуна експропријација) који се односи на једну или више непокретности.
Право службености из става 2. овог члана установљава се као трајно и као такво се, по захтеву ЈП ЕМС, уписује у теретни лист листа непокретности за предметно земљиште, на основу решења о експропријацији (непотпуна експропријација).
Ради привременог заузимања непокретности које је потребно у вези са изградњом система за пренос електричне енергије 400 kV напонског нивоа „Трансбалкански коридор – прва фаза” ЈП ЕМС надлежном општинском органу подноси захтев за привремено заузимање који се односи на једну или више непокретности.
Привремено заузимање из става 4. овог члана установљава се на период од најдуже пет година од дана доношења решења којим се привремено заузимање установљава.
Једним предлогом за експропријацију по одредбама овог закона може се обухватити једна или више непокретности искључиво у оквиру једне врсте експропријације (потпуна експропријација, непотпуна експропријација или привремено заузимање).
Члан 5.
Захтеве из члана 4. ст. 1, 2. и 4. овог закона ЈП ЕМС подноси у року од десет година од дана ступања на снагу овог закона.
Извод из катастра непокретности за непокретности за које се предлаже експропријација, који се подноси уз предлог за експропријацију, не може бити старији од шест месеци. 
	
Члан 6.
О предлозима за експропријацију у складу са одредбама овог закона, надлежни органи поступаће по правилима скраћеног управног поступка. 
	
Предлог за експропријацију доставља се на изјашњење сопственику непокретности, који је дужан да се изјасни у року од пет дана од дана пријема предлога. 
	
Надлежни орган доноси решење без претходног саслушања странака.
Против решења донетог по предлогу за експропријацију по одредбама овог закона, може се изјавити жалба, која не одлаже извршење решења.
Члан 7.
Уколико ЈП ЕМС једним предлогом за експропријацију у складу са одредбама овог закона обухвати више непокретности, надлежни орган донеће збирно решење за све непокретности за које се тим предлогом предлаже експропријација, сагласно члану 4. став 6. овог закона.
Члан 8.
У случају да надлежни орган не донесе решење по предлогу за експропријацију у складу са овим законом у прописаном року, ЈП ЕМС има право на жалбу због ћутања управе, која се доставља непосредно министарству надлежном за послове финансија. 
	
Уз жалбу из става 1. овог члана ЈП ЕМС је дужно да достави доказ да је поднело предлог за експропријацију у складу са одредбама овог закона.
Члан 9.
ЈП ЕМС стиче право да ступи у посед непокретности експроприсане у складу са овим законом, по истеку седам дана од дана доношења решења по предлогу за експропријацију у складу са одредбама овог закона.
Члан 10.
Министарство надлежно за послове грађевинарства и урбанизма ће, на захтев ЈП ЕМС, издати информацију о локацији у складу са Законом о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС и 98/13 – УС – у даљем тексту: Закон о планирању и изградњи), на основу просторних планова подручја посебне намене, планова детаљне регулације или потврђених, односно одобрених елабората експропријације израђених од стране ЈП ЕМС из члана 2. овог закона, без подношења копије плана парцела. 
	
Министарство надлежно за послове грађевинарства и урбанизма ће, на захтев ЈП ЕМС, издати локацијску дозволу у складу са Законом о планирању и изградњи, на основу просторних планова подручја посебне намене, планова детаљне регулације или потврђених, односно одобрених елабората експропријације израђених од стране ЈП ЕМС из члана 2. овог закона, а без подношења копије плана парцела и извода из катастра подземних инсталација. 
	
За изградњу објеката система за пренос електричне енергије 400 kV напонског нивоа „Трансбалкански коридор – прва фаза” као доказ у смислу члана 135. став 1. тачка 3) Закона о планирању и изградњи ЈП ЕМС може доставити решење о експропријацији. ЈП ЕМС је дужно да обезбеди новчана средства за плаћање накнаде или други инструмент обезбеђења плаћања накнаде у складу са прописима којима се уређује платни промет. 
	
За изградњу објеката система за пренос електричне енергије 400 kV напонског нивоа „Трансбалкански коридор – прва фаза” може се донети решење о грађевинској дозволи за појединачне фазе (појединачне инвестиционе објекте) или деонице трасе.
По завршетку изградње фазе, појединачног инвестиционог објекта или деонице трасе за које је донето решење из става 4. овог члана издаће се употребна дозвола у складу са овим законом и законом којим се уређује изградња објеката.
По завршетку свих радова на изградњи појединачних инвестиционих објеката који су део система за пренос електричне енергије 400 kV напонског нивоа „Трансбалкански коридор – прва фаза” по захтеву ЈП ЕМС издаће се појединачне употребне дозволе.
Члан 11.
Надлежни органи, односно организације, закључиће са ЈП ЕМС уговоре којима ће се регулисати уређивање земљишта које је планским документом предвиђено за изградњу надземних објеката, у року од 60 дана. 
	
Члан 12.
Земљиште на катастарским парцелама које је просторним плановима подручја посебне намене, плановима детаљне регулације или потврђеним, односно одобреним елаборатима експропријације израђених од стране ЈП ЕМС из члана 2. овог закона предвиђено за изградњу далеководних стубова система за пренос електричне енергије 400 kV напонског нивоа „Трансбалкански коридор – прва фаза”, сматра се грађевинским земљиштем и не врши се пренамена уређена посебним законом. 
	
Упис намене земљишта (грађевинско земљиште) на катастарским парцелама из става 1. овог члана, у јавне књиге о евиденцији непокретности и правима на њима спроводи орган надлежан за послове државног премера и катастра, по захтеву ЈП ЕМС, у року од 15 дана од дана пријема захтева, на основу просторних планова подручја посебне намене, планова детаљне регулације или потврђених, односно одобрених елабората експропријације израђених од стране ЈП ЕМС из члана 2. овог закона. 
	
Упис намене земљишта из става 2. овог члана има декларативно дејство.
Члан 13.
Рок за доношење првостепеног решења или другог управног акта у управном поступку по захтеву ЈП ЕМС износи осам дана од дана подношења уредног предлога за експропријацију у скраћеном управном поступку, односно 30 дана у управном поступку у којем се спроводи посебан испитни поступак.
Жалба на решење из става 1. овог члана може се поднети у року од осам дана од дана пријема првостепеног решења.
Другостепени орган је дужан да по жалби одлучи у року од 15 дана.
Другостепени орган може одлучити да жалбу одбаци, одбије или усвоји, у ком случају је дужан да управну ствар сам мериторно реши. 
	
Члан 14.
Органи управе, државни и други органи, као и предузећа и друге организације који, у вршењу јавних овлашћења, у управном поступку доносе акте (решења, закључке, уверења и др.), дужни су да по захтеву ЈП ЕМС без одлагања издају акте за које је поднет захтев.
Члан 15.
У циљу праћења реализације изградње система за пренос електричне енергије 400 kV напонског нивоа „Трансбалкански коридор – прва фаза” Влада ће, најкасније у року од три месеца од ступања на снагу овог закона, образовати повремено радно тело које ће чинити представници министарстава надлежних за послове енергетике, финансија, грађевинарства и просторног планирања.
Члан 16.
У свему осталом што није уређено овим законом примењиваће се Закон о експропријацији („Службени гласник РС”, бр. 53/95, 23/01 – СУС, 20/09 и 55/13 – УС), Закон о планирању и изградњи („Службени гласник РС”, 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС и 98/13 – УС), Закон о општем управном поступку („Службени лист СРЈ”, бр. 33/97 и 31/01 и „Службени гласник РС”, број 30/10) и Закон о државном премеру и катастру („Службени гласник РС”, бр. 72/09, 18/10 и 65/13). 
	
Поступак који је започет по Закону о експропријацији („Службени гласник РС”, бр. 53/95, 23/01 – СУС, 20/09 и 55/13 – УС), за објекте из члана 1. овог закона, а није окончан до дана ступања на снагу овог закона, наставиће се и спровешће се по одредбама овог закона.
Члан 17.
Овај закон ступа на снагу осмог дана од дана објављивања у „Службеном гласнику Републике Србије”.