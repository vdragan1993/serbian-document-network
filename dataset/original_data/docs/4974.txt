Редакцијски пречишћен текст
 
 
На основу члана 115. став 2. Закона о заштити животне средине („Службени гласник РС”, бр. 135/04, 36/09, 36/09 – др. закон, 72/09 – др. закон и 43/11 – УС), а у вези са чланом 16. Закона о министарствима („Службени гласник РС”, бр. 72/12 и 76/13),
Министар природних ресурса, рударства и просторног планирања доноси
 
ПРАВИЛНИК
о обрасцу службене легитимације, изгледу и садржини ознаке и врсти опреме инспектора за заштиту природних богатстава

	"Службени гласник РС", бр. 90 од 14. октобра 2013, 81 од 24. септембра 2015 - 
др. правилник
 
Члан 1.
Овим правилником прописује се образац службене легитимације, изглед и садржина ознаке и врста опреме инспектора за заштиту природних богатстава.
Члан 2.
Службена легитимација инспектора за заштиту природних богатстава, издаје се на обрасцу који је одштампан уз овај правилник и чини његов саставни део.
Члан 3.
Службена легитимација из члана 2. овог правилника, је величине 65 х 95 mm и обложена је кожом маслинасто зелене боје.
Насловна страна службене легитимације инспектора за заштиту природних богатстава у горњем делу на средини садржи грб Републике Србије, а испод њега текст један испод другог, који гласи: 
	
РЕПУБЛИКА СРБИЈА, СЛУЖБЕНА ЛЕГИТИМАЦИЈА ИНСПЕКТОРА ЗА ЗАШТИТУ ПРИРОДНИХ БОГАТСТАВА.
На првој унутрашњој страни службене легитимације налази се место за фотографију инспектора, величине 35х25 mm, место за печат органа који је издао службену легитимацију, а испод тога име и презиме инспектора, својеручни потпис инспектора и у дну, број личне карте. 
	
Друга унутрашња страна службене легитимације садржи назив органа који је издао службену легитимацију, натпис: ОВЛАШЋЕЊА ИНСПЕКТОРА, испод којег је одштампан текст следеће садржине:
,,У вршењу инспекцијског надзора, инспектор има права и дужности из чл. 110–113. Закона о заштити животне средине („Службени гласник РС”, бр. 135/04, 36/09, 36/09 – др. закон, 72/09 – др. закон и 43/11 – УС), чл. 52–54. Закона о заштити и одрживом коришћењу рибљег фонда („Службени гласник РС”, бр. 36/09 и 32/13 – УС), чл. 120–123. Закона о заштити природе („Службени гласник РС”, бр. 36/09, 88/10 и 91/10 – исправка), као и других закона из области заштите природних богатстава”.
Испод текста налази се место за регистарски број службене легитимације, место и датум издавања, као и место за потпис овлашћеног лица органа који је издао службену легитимацију.
Члан 4. 
Ознака инспектора за заштиту природних богатстава је службена значка, димензија 69х57 mm која се качи на џеп сакоа, односно кошуље и обавезно се носи на радном месту у канцеларији, приликом инспекцијског надзора и у контактима са јавношћу. 
	
Службена значка инспектора за заштиту природних богатстава израђена је од метала, у облику стилизованог хромираног штита челичносиве боје, са декоративно рељефно обрађеним рубом у виду стилизованих грана маслине. На 6 mm од горњег врха штита налази се целом ширином хоризонтално благо закривљена рељефна трака ширине 9 mm, испуњена сивим емајлом, са текстом који гласи: ИНСПЕКТОР, изведеном у куренту „san-serifnim” ћириличким писмом, висине 3 mm, црне боје. Леви и десни крај траке има у одсечку заставу Републике Србије, емајлирану у националним бојама: црвено, плаво и бело. У средини штита је аплициран кружни медаљон са представом тродимензионалних елемената грба Републике Србије, који се налази у пољу испуњеном белим емајлом. По ободу медаљона налази се трака на којој је, великим словима, у куренту са „san-serifnim”, ћириличким писмом рељефно исписан текст: РЕПУБЛИКА СРБИЈА црне боје. Медаљон је пречника 23 mm. Испод медаљона, по ободу штита налази се полукружна трака испуњена сивим емајлом са текстом који гласи: ЗА ЗАШТИТУ ПРИРОДНИХ БОГАТСТАВА изведеним у куренту „san-serifnim” ћириличким писмом висине 3 mm црне боје. 
	
Цео знак је полиран и обрађен у рељефу, а у основи је плочасте површине.
Члан 5.
На путничком аутомобилу инспектора за заштиту природних богатстава, односно чамцима, са спољне стране возача и сувозача налази се ознака од провидне фолије величине 80x48 cm.
У горњем делу, на средини ознаке инспектора за заштиту природних богатстава је грб Републике Србије, у прописаном облику и садржини, висине 15 cm и ширине 10 cm, испод њега је текст један испод другог који гласи: РЕПУБЛИКА СРБИЈА, ИНСПЕКЦИЈА ЗА ЗАШТИТУ ПРИРОДНИХ БОГАТСТАВА, који је исписан ћириличким писмом, словима црне или беле боје, у зависности од боје путничког аутомобила, дужине 3,5 cm и дебљине 5 cm.
Путнички аутомобил инспектора за заштиту природних богатстава заштићен је од крађе одговарајућом опремом.
Члан 6.
Опрема инспектора за заштиту природних богатстава састоји се од:
1) путничког аутомобила;
2) службене одеће;
3) кишне кабанице и гумених рукавица;
4) батеријске лампе.
Опрема инспектора за заштиту и одрживо коришћење рибљег фонда, поред опреме из става 1. овог члана, састоји се од:
1) чамца без кабине, односно чамца са кабином или чамца са надкабином (у даљем тексту: чамци);
2) радног одела.
Радно одело из става 2. тачка 2) овог члана (у даљем тексту: радно одело), састоји се од следећих делова:
1) ветровке;
2) прслука;
3) радног (рибарског) комбинезона;
4) рукавица;
5) капе.
Члан 7.
Службена одећа инспектора за заштиту природних богатстава састоји се из прописаних делова.
Службена одећа је зимска и летња.
Време ношења зимске службене одеће је од 1. октобра до 30. априла, а летње службене одеће од 1. маја до 30. септембра.
Зимска и летња службена одећа састоји се од следећих делова:
1) За жене:
1. јакне; 
2. женског костима (два зимска и два летња, један са панталонама један са сукњом);
3. кошуље, 6 комада (3 зимске, 3 летње);
4. ешарпе, 2 комада;
5. чизама и ципела, 2 пара;
6. гумених чизама, 1 пар;
7. ташне;
8. каиша, 2 комада
2) За мушкарце: 
1. јакне; 
2. мушког одела (два зимска и два летња);
3. кошуље, 6 комада (3 зимске, 3 летње);
4. кравате, 2 комада;
5. чизама и ципела, 2 пара;
6. гумених чизама, 1 пар;
7. ташне;
8. каиша, 2 комада.
Члан 8.
Службена одећа има следећи изглед:
1) јакна је од коже;
2) мушка одела су стандардног кроја са два стандардна џепа и једног џепа на левој страни груди;
3) женски костими су стандардног кроја са два стандардна џепа и једним џепом на левој страни груди;
4) мушка кошуља је светлосиве, односно беле боје, зимска дугих рукава, а летња кратких рукава, са једним џепом;
5) женска кошуља је светлосиве, односно беле боје, зимска дугих рукава, а летња кратких рукава, с једним џепом;
6) кравата је тамносиве, односно тегет боје, стандaрдног типа;
7) ешарпа је тамносиве, односно тегет боје, стандaрдне дужине;
8) чизме, мушке и женске израђене су од коже, са кожном поставом и кожним ђоном, пенџетиране гумом;
9) ципеле, мушке и женске израђене су од коже, са кожном поставом и кожним ђоном;
10) каиш израђен је од коже, са металном копчом;
11) ташна је од коже;
12) гумене чизме, стандардне.
Радно одело има следећи изглед:
1) ветровка је са капуљачом, отпорна на ветар и воду, са зимским улошком који се скида;
2) прслук је платнени са поставом, џеповима, патент затварачем и продуженим леђима;
3) радни (рибарски) комбинезон је од водоотпорног материјала;
4) рукавице су од водоотпорног материјала;
5) капа зимска, са заштитом за уши.
Члан 9.
Основна боја службене одеће је сива, односно тегет, у најтамнијој нијанси.
Основна боја радног одела је тамно зелена.
Члан 10.
Инспектор за заштиту природних богатстава службену одећу и радно одело одржава чисто и уредно и не сме их отуђити.
Службена одећа набавља се сваке године и то једна зимска и једна летња, осим јакне и ташне, које се набављају сваке друге године.
Радно одело набавља се сваке треће године.
Службена одећа и радно одело носе се само за време вршења службе.
Члан 11.
Ако инспектору за заштиту природних богатстава престане радни однос по било ком основу или престане да обавља послове инспекцијског надзора, дужан је да врати службену одећу и радно одело.
Члан 12.
До израде службене легитимације, у складу са овим правилником, користиће се постојећа службена легитимација издата у складу са Правилником о обрасцу службене легитимације инспектора за заштиту животне средине („Службени гласник РС”, број 35/05).
До израде ознака и набавке опреме инспектора за заштиту природних богатстава, у складу са овим правилником, користиће се постојећа ознака и опрема издата у складу са Правилником о врсти опреме и садржини и изгледу ознаке инспектора за заштиту животне средине („Службени гласник РС”, бр. 35/05, 23/06, 7/07, 64/07 и 94/08). 
	
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00061/2013-02
У Београду, 1. октобра 2013. године
Министар,
проф. др Милан Бачевић, 
	с.р.