На основу члана 17. Закона о управљању миграцијама („Службени гласник РС”, број 107/12) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о утврђивању Програма подстицаја за спровођење мера и активности неопходних за достизање утврђених циљева из области управљања миграцијама у јединицама локалне самоуправе, за 2016. годину
"Службени гласник РС", број 18 од 1. марта 
				2016.
 
Члан 1.
Овом уредбом утврђује се Програм подстицаја за спровођење мера и активности неопходних за достизање утврђених циљева из области управљања миграцијама у јединицама локалне самоуправе, за 2016. годину (у даљем тексту: Програм), који је одштампан уз ову уредбу и чини њен саставни део.
Члан 2.
Програм обухвата подстицаје, мере и активности, висину средстава за подстицај спровођења мера и активности у јединицама локалне самоуправе, критеријуме за њихову расподелу и критеријуме за учешће јединица локалне самоуправе у програму подстицаја.
Подстицај из става 1. овог члана састоји се од финансирања планова које утврде надлежни органи јединице локалне самоуправе из буџета Републике Србије, под условима прописаним законом и у циљу реализације програма од посебног значаја за област управљања миграцијама у јединици локалне самоуправе.
Мера из става 1. овог члана представља скуп активности које јединица локалне самоуправе спроводи ради реализације утврђеног плана.
Члан 3.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-2100/2016
У Београду, 27. фебруара 2016. године
Влада
Председник, 
Александар Вучић, с.р.
ПРОГРАМподстицаја за спровођење мера и активности неопходних за достизање утврђених циљева из области управљања миграцијама у јединицама локалне самоуправе, за 2016. годину
I. ПОДСТИЦАЈИ, МЕРЕ И АКТИВНОСТИ
Програм обухвата подстицаје, мере и активности неопходне за реализацију утврђених планова, висину средстава за подстицај спровођења мера и активности у јединицама локалне самоуправе, критеријуме за њихову расподелу и критеријуме за учешће јединица локалне самоуправе у Програму.
Програм се утврђује за 2016. годину. 
Подстицаји се обезбеђују за следеће мере и активности:
1) Побољшање услова живота интерно расељених лица док су у расељеништву, и то за следеће активности:
(1) набавку и доделу робе и материјала за покретање, развој и унапређење доходовних активности у пољопривредној, занатској, услужној или другој области у износу до РСД 200.000,00 (двестотинехиљада динара), по породичном домаћинству интерно расељеног лица док је у расељеништву;
(2) побољшање услова становања интерно расељених лица док су у расељеништву кроз:
– доделу помоћи за побољшање услова становања, намењене за завршетак или адаптацију стамбеног објекта у износу до РСД 550.000,00 (петстотинапедесетхиљада динара), по породичном домаћинству интерно расељених лица док су у расељеништву;
– доделу помоћи за поправку или адаптацију сеоске куће са окућницом за породична домаћинства која су била корисници програма куповине куће са окућницом из средстава буџета Републике Србије и АП Војводине у износу до РСД 180.000,00 (стоосамдесетхиљада динара), по породичном домаћинству интерно расељених лица док су у расељеништву;
– доделу помоћи за куповину сеоске куће са окућницом у износу до РСД 1.150.000,00 (милионстопедесетхиљада динара) и помоћи за поправку или адаптацију предметне сеоске куће са окућницом у износу до РСД 180.000,00 (стоосамдесетхиљада динара), по породичном домаћинству интерно расељених лица док су у расељеништву;
– доделу помоћи при прибављању и изградњи монтажних кућа, за породична домаћинства интерно расељених лица док су у расељеништву.
Подстицаји из тачке 1) се обезбеђују за породична домаћинства интерно расељена лица док су у расељеништву, из неадекватног приватног смештаја, колективних центара и неформалних колективних центара, што ће бити прецизирано јавним позивом.
У погледу јединица локалне самоуправе које се налазе на територији Аутономне покрајине Косово и Метохија, расподела средстава за подстицај за активности из подтач. (1) и (2) ове тачке се спроводи у сарадњи са службом надлежном за обављање послова у вези са питањима од значаја за Аутономну покрајину Косово и Метохија.
2) Реинтеграцију повратника по основу споразума о реадмисији, и то за следеће активности:
(1) набавку и доделу робе и материјала за покретање, развој и унапређење доходовних активности у пољопривредној, занатској, услужној или другој области у износу до РСД 200.000,00 (двестотинехиљада динара), по породичном домаћинству повратника по основу споразума о реадмисији;
(2) обезбеђивање и побољшање услова становања повратника по основу споразума о реадмисији кроз:
– доделу помоћи за побољшање услова становања намењене за завршетак или адаптацију стамбеног објекта у износу до РСД 550.000,00 (петстотинапедесетхиљада динара), по породичном домаћинству повратника по основу споразума о реадмисији;
– доделу помоћи за куповину сеоске куће са окућницом у износу до РСД 1.150.000,00 (милионстопедесетхиљада динара) и помоћи за поправку или адаптацију предметне сеоске куће са окућницом у износу до РСД 180.000,00 (стоосамдесетхиљада динара), по породичном домаћинству повратника по основу споразума о реадмисији;
– доделу помоћи при прибављању и изградњи монтажних кућа, за породична домаћинства повратника по основу споразума о реадмисији;
(3) развијање и унапређење услуга у јединици локалне самоуправе усмерених на реинтеграцију повратника по основу споразума о реадмисији, кроз: 
− олакшавање приступа образовном систему, у складу са законом (спровођење програма за учење српског језика, пред полазак у школу и у прелазном периоду, развој приступачности услуга у области запошљавања – у оквиру пријављивања на тржиште рада, реализације мера активног запошљавања путем додатних обука и преквалификација, укључивања у програме запошљавања и др.);
− развијање услуга у области социјалне сигурности, у складу са законом (олакшавање укључивања у систем социјалне и здравствене заштите, програми развоја приступачности постојећих услуга и информисање пружаоца услуга и повратника по основу споразума о реадмисији о могућностима и начинима остваривања социјалне и здравствене заштите и др.).
3) Промовисање и јачање толеранције према лицима која траже азил у јединицама локалне самоуправе у којима су ова лица смештена, и то за повећањe толеранције, отклањању предрасуда и развој комуникације и дијалога, кроз:
(1) доделу средстава јединицама локалне самоуправе за унапређење квалитета живота у локалној средини (опремање дечијих и спортских игралишта, прибављање школског прибора, опреме и простора за пружање едукативних, спортских и здравствених услуга и др.);
(2) доделу средстава јединицама локалне самоуправе за рад едукативних, спортских, културно-уметничких радионица и других сличних активности у које ће бити укључена и лица која траже азил.
4) Јачање капацитета јединица локалне самоуправе за решавање проблема миграната који се налазе на њиховој територији, и то за активности на унапређењу капацитета јединица локалне самоуправе за планирање у области управљања миграцијама, кроз:
(1) организовање и реализацију програма (радионица, округлих столова и других сличних скупова) за идентификовање потреба, размену искустава и анализу проблема и њихових могућих решења;
(2) унапређење информисаности пружаоца услуга и јавности о потребама и проблемима миграната;
(3) унапређење информисаности миграната о њиховим правима, начинима њиховог остваривања и заштите, као и о видовима доступне помоћи;
(4) оснивање и унапређење рада инфо пунктова и центара за подршку;
(5) израду и дистрибуирање публикација, као и организовање информативне кампање усмерене ка подизању свести о положају, потребама и проблемима миграната;
(6) истраживања од значаја за утврђивање стања у области права и потреба миграната. 
II. РАСПОДЕЛА СРЕДСТАВА ПО ПРОГРАМУ ПОДСТИЦАЈА, МЕРИ И АКТИВНОСТИ
Средства за реализацију Програма обезбеђена су Законом о буџету Републике Србије за 2016. годину („Службени гласник РС”, број 103/15), раздео 46, функциjа 070, извор 01, економска класификација 463, Програм 1001 Унапређење и заштита људских и мањинских права и слобода, Програмска активност 0013 Подршка присилним мигрантима и унапређење система управљања миграцијама, у максималном износу до РСД 357.000.000,00 (тристотинепедесетседаммилиона динара) и користиће се за:
1) Побољшање услова живота интерно расељених лица док су у расељеништву, у максималном износу до РСД 330.000.000,00 (тристотинетридесетмилиона динара);
2) Реинтеграцију повратника по основу споразума о реадмисији, у максималном износу до РСД 20.000.000,00 (двадесетмилиона динара);
3) Јачање толеранције према лицима која траже азил у Републици Србији, у максималном износу до РСД 5.000.000,00 (петмилиона динара);
4) Јачање капацитета јединица локалне самоуправе за решавање проблема миграната који се налазе на њиховој територији, у максималном износу до РСД 2.000.000,00 (двамилиона динара).
Средства опредељена у складу са овим програмом додељују се у смислу прописа који уређују развијеност и степен развијености региона и јединица локалне самоуправе, и то, у складу са овом уредбом, за недовољно развијене и изразито недовољно развијене јединице локалне самоуправе − максимално у висини од 95% од укупног износа тражених средстава, а за остале јединице локалне самоуправе − максимално у висини од 90% од укупног износа тражених средстава.
III. КРИТЕРИЈУМИ ЗА РАСПОДЕЛУ СРЕДСТАВА ЗА ПОДСТИЦАЈ СПРОВОЂЕЊА МЕРА И АКТИВНОСТИ
Расподела средстава за спровођење мера и активности у јединицама локалне самоуправе врши се на основу бодова утврђених у складу са следећим критеријумима:
1) неопходност мере, односно активности у јединици локалне самоуправе – 20 бодова;
2) да ли су предвиђене активности јасно формулисане, изводљиве и добро испланиране – 20 бодова;
3) доступност крајњим корисницима у јединици локалне самоуправе – 20 бодова;
4) број потенцијалних крајњих корисника у јединици локалне самоуправе – 10 бодова;
5) одрживост мере, односно активности у јединици локалне самоуправе – 10 бодова;
6) претходно искуство јединице локалне самоуправе у погледу реализације мера, односно активности у области управљања миграцијама – 10 бодова;
7) могућност јединице локалне самоуправе у погледу реализације мера, односно активности у области управљања миграцијама – 10 бодова.
Максималан број бодова који јединица локалне самоуправе може остварити према наведеним критеријумима је 100 бодова.
Минималан број бодова који је неопходан како би се јединица локалне самоуправе квалификовала за доделу средстава за спровођење наведених мера и активности је 60 бодова. 
IV. КРИТЕРИЈУМИ ЗА УЧЕШЋЕ ЈЕДИНИЦА ЛОКАЛНЕ САМОУПРАВЕ У ПРОГРАМУ
Јединица локалне самоуправе учествује у конкретном подстицају, мери, односно активности, уколико испуњава следеће критеријуме:
1) да је образован Савет за миграције;
2) да је усвојен план активности у којем је наведена мера у области управљања миграцијама;
3) да постоје персонални и технички капацитети за реализацију мере, односно активности;
4) да је правдала средства која су јој додељивана кроз раније сличне програме и пројекте;
5) да је за базу трајних решења Комесаријату за избеглице и миграције доставила податке о изабраним корисницима, по уговорима закљученим између Комесаријата за избеглице и миграције и односне јединице локалне самоуправе закључно са 31. децембром 2014. године;
6) да је спремна да учествује у износу од најмање 5%, односно 10%, од вредности подстицаја, мере, односно активности, за које се пријављује.
У случајевима спровођења активности из дела I. тач. 3) и 4) овог програма критеријум из тачке 2) овог дела се не примењује.
У случајевима спровођења активности из дела I. тачке 3) овог програма критеријум из тачке 6) овог дела се не примењује.
Избор јединица локалне самоуправе које ће учествовати у Програму, односно конкретној мери или активности, врши се на основу расписаног јавног позива.
О наменском утрошку средстава додељених за конкретну меру, односно активност јединица локалне самоуправе доставља Комесаријату за избеглице и миграције, у прописаном року, извештај и документацију о коришћењу и утрошку додељених средстава.