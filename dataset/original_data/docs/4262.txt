На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о усклађивању пословања Јавног водопривредног предузећа „Србијаводе” са Законом о јавним предузећима
"Службени гласник РС", број 93 од 18. новембра 
				2016.
 
1. Уводне одредбе
Члан 1.
Јавно водопривредно предузеће „Србијаводе” Београд (у даљем тексту: Јавно предузеће), основано је Законом о водама („Службени гласник РС”, бр. 46/91, 53/93, 53/93 – др. закон, 67/93 – др. закон, 48/94 – др. закон, 54/96 и 101/05 – др. закон), за обављање водопривредне делатности.
Члан 2.
Оснивање Јавног предузећа уписано је у судски регистар Привредног суда у Београду, регистарски уложак 1-78228-00, Решење Фи VII 424/97 од 3. јануара 1997. године, а преведено у Регистар привредних субјеката у Агенцији за привредне регистре Решењем БД 2544/2005 од 20. августа 2005. године.
Члан 3.
Оснивач Јавног предузећа је Република Србија, а права оснивача врши Влада (у даљем тексту: Оснивач). 
Седиште Оснивача је у Београду, Немањина број 11, а матични број Оснивача је 07020171.
Члан 4.
Јавно предузеће послује под пословним именом: Јавно водопривредно предузеће „Србијаводе” Београд.
Скраћено пословно име Јавног предузећа је: ЈВП „Србијаводе”.
Седиште Јавног предузећа је у Београду, Булевар уметности 2А.
Члан 5.
Јавно предузеће има својство правног лица и права, обавезе и одговорности утврђене законом и овом одлуком.
Јавно предузеће за своје обавезе одговара целокупном својом имовином.
Јавно предузеће има печат и штамбиљ, чији се изглед и садржина утврђују статутом Јавног предузећа (у даљем тексту: Статут).
2. Делатности Јавног предузећа 
Члан 6.
Претежна делатност Јавног предузећа је:
– Шифра делатности: 71.12,
– Назив делатности: инжењерска делатност и техничко саветовање.
Делатност Јавног предузећа од општег интереса утврђена Законом о водама је:
1) уређење водотока и заштита од штетног дејства вода;
2) уређење и коришћење вода;
3) заштита вода од загађивања.
Делатност Јавног предузећа из става 2. овог члана обухвата:
1) интегрално управљање водама;
2) изградњу, одржавање и управљање водним објектима за заштиту од поплава, ерозије и бујица у јавној својини;
3) изградњу, одржавање и управљање регионалним и вишенаменским хидросистемима у јавној својини; 
4) изградњу, одржавање и управљање мелиорационим системима у јавној својини;
5) изградњу, одржавање и управљање водним објектима за коришћење вода, заштиту вода и мониторинг вода у јавној својини;
6) инжењерско пројектовање и консултантске активности у области хидроградње и управљања водама;
7) научно истраживање, развој и израду планских докумената и техничке документације у области вода;
8) успостављање и вођење водне документације и водног информационог система;
9) инвеститорске послове и управљање пројектима у области вода;
10) извршавање послова из међудржавних споразума у области вода.
Поред делатности из става 1. овог члана Јавно предузеће обавља и следеће делатности:
1) гајење шума и остале шумарске делатности;
2) слатководни риболов и слатководна аквакултура;
3) производња електричне енергије у хидроелектранама.
Јавно предузеће обавља послове спољнотрговинског промета из оквира регистроване делатности. 
Јавно предузеће може да обавља и друге делатности у складу са законом, уз сагласност оснивача.
3. Права, обавезе и одговорности Оснивача према Јавном предузећу и Јавног предузећа према Оснивачу
Члан 7.
Оснивач даје сагласност на следеће акте Јавног предузећа:
1) дугорочне и средњорочне планове пословне стратегије и развоја;
2) годишњи програм пословања;
3) статут;
4) одлуку о расподели добити Јавног предузећа, односно одлуку о начину покрића губитка;
5) о смањењу и повећању капитала Јавног предузећа;
6) одлуку о располагању (прибављање и отуђење) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса, утврђених овом одлуком;
7) одлуку о висини цена услуга, осим ако другим законом није предвиђено да ту сагласност даје други државни орган;
8) одлуку о исплати стимулације Директора и извршног директора;
9) акт о процени вредности капитала, као и на програм и одлуку о својинској трансформацији;
10) о куповини удела или акција у другом предузећу, односно привредном друштву;
11) о давању гаранција, авала, јемстава, залога и других средстава обезбеђења за послове који нису из оквира делатности од општег интереса;
12) одлуку о избору представника Јавног предузећа у скупштини друштва капитала чији је једини власник Јавно предузеће;
13) одлуку о избору директора друштва капитала чији је једини власник Јавно предузеће;
14) друге акте у складу са законом којим се уређује обављање делатности од општег интереса и овом одлуком.
Оснивач даје претходну сагласност на следеће акте Јавног предузећа:
1) улагање капитала Јавног предузећа;
2) одлуку о статусним променама Јавног предузећа;
3) оснивање других правних субјеката.
Под средствима у јавној својини која су пренета у својину јавног предузећа велике вредности из става 1. тач. 6) овог члана подразумевају се све непокретности, покретне ствари, новчана средства, хартије од вредности и друга имовинска права, вредности преко 20 милиона динара.
Члан 8. 
Годишњи програм пословања Јавног предузећа доноси се и доставља Оснивачу ради давања сагласности најкасније у року од 15 дана од дана усвајања акта о буџету Републике Србије.
Садржина годишњег програма пословања и последице његовог недоношења, предвиђени су законом којим се уређује правни положај јавних предузећа.
Јавно предузеће дужно је да дугорочне и средњорочне планове пословне стратегије и развоја и годишњи програм пословања усклади са законом и програмским и планским актима Оснивача.
Члан 9.
Јавно предузеће дужно је да министарству надлежном за послове привреде доставља тромесечне извештаје о реализацији годишњег програма пословања, на обрасцу извештаја који пропише министар надлежан за послове привреде, у складу са законом.
Извештај из става 1. овог члана доставља се у року од 30 дана од дана истека тромесечја.
Члан 10.
У случају поремећаја у пословању Јавног предузећа, Оснивач предузима мере којима се обезбеђује несметано обављање делатности од општег интереса, осим ако је законом којим се одређује делатност од општег интереса и овом одлуком другачије одређено, а нарочито:
1) промену унутрашње организације; 
2) разрешење органа које именује и именовање привремених органа; 
3) ограничење права располагања појединим средствима у својини Јавног предузећа и у јавној својини;
4) друге мере одређене законом којим се уређују услови и начин обављања делатности од општег интереса и овом одлуком.
За време ратног стања или непосредне ратне опасности Оснивач може у Јавном предузећу утврдити организацију која је потребна за обављање делатности од општег интереса Јавног предузећа.
Члан 11.
Запослени у Јавном предузећу имају право на штрајк које остварују у складу са законом којим се уређује штрајк, колективним уговором и другим актом.
У случају штрајка, Јавно предузеће дужно је да обезбеди услове за обављање минимума процеса рада, у складу са законом којим се уређује штрајк и актом Оснивача о одређивању минимума процеса рада у Јавном предузећу.
4. Услови и начин утврђивања и распоређивања добити и начин покрића губитака и сношење ризика
Члан 12. 
Јавно предузеће послује по тржишним условима.
Добит и губитак Јавног предузећа утврђује се и расподељујe, односно покрива у складу са законом.
Одлуку о расподели добити Јавног предузећа доноси Надзорни одбор, уз сагласност Оснивача и њоме се одређује део средстава који се уплаћује у буџет Републике Србије, у складу са законом.
Одлуку о начину покрића губитка Јавног предузећа доноси Надзорни одбор, уз сагласност Оснивача.
5. Комисија за ревизију
Члан 13.
Јавно предузеће има Комисију за ревизију, која има три члана, које именује и разрешава Надзорни одбор.
Председник Комисије за ревизију је независни члан Надзорног одбора.
Чланови Комисије за ревизију морају испуњавати услове прописане законом којим се уређује правни положај јавних предузећа.
Комисија за ревизију:
1) припрема, предлаже и проверава спровођење рачуноводствених политика и политика управљања ризицима;
2) испитује примену рачуноводствених стандарда у припреми финансијских извештаја и оцењује садржину финансијских извештаја;
3) испитује испуњеност услова за израду консолидованих финансијских извештаја;
4) учествује у поступку избора ревизора и предлаже кандидата за ревизора;
5) у случају потребе даје образложени предлог за отказ уговора са ревизором; 
6) врши надзор над поступком ревизије, укључујући и одређивање кључних питања која треба да буду предмет ревизије; 
7) врши проверу независности и објективности ревизора;
8) врши друге послове које јој повери Надзорни одбор.
Комисија за ревизију саставља и Надзорном одбору подноси извештаје о питањима из свог делокруга најмање једанпут годишње, осим ако Надзорни одбор не одлучи да се сви или поједини извештаји састављају и подносе у краћим временским интервалима.
6. Услови и начин задужења Јавног предузећа
Члан 14. 
Јавно предузеће може да се задужује под условима који су предвиђени законом којим се уређује јавни дуг.
7. Заступање Јавног предузећа
Члан 15.
Јавно предузеће заступа и представља Директор, без ограничења.
Директор може, у оквиру својих овлашћења, дати другом лицу писмено пуномоћје за заступање Јавног предузећа.
Директор може, уз сагласност Надзорног одбора, дати и опозвати прокуру, у складу са законом.
8. Износ основног капитала Јавног предузећа
Члан 16.
Основни капитал Јавног предузећа састоји се од неновчаног капитала у износу од 1.053.081.000,00 динара и новчаног капитала у износу од 120.000.000,00 динара.
Основни капитал из става 1. овог члана је удео оснивача, као јединог члана са 100% учешћа у основном капиталу Јавног предузећа.
9. Имовина Јавног предузећа и имовина која се не може отуђити
Члан 17.
Имовину Јавног предузећа чине право својине на покретним и непокретним стварима, новчана средства, хартије од вредности и друга имовинска права која су пренета у својину Јавног предузећа у складу са законом, укључујући и право коришћења на стварима у јавној својини. 
Јавно предузеће не може да отуђи средства која се налазе у његовој имовини и на којима Јавно предузеће не може да стекне својину.
Јавно предузеће управља и располаже својом имовином у складу са законом, овом одлуком и Статутом Јавног предузећа.
Члан 18.
Јавно предузеће, у оквиру обављања своје делатности, стиче и прибавља средства из следећих извора:
1) прихода које оствари својим пословањем;
2) буџета Републике Србије;
3) финансијских кредита;
4) донација;
5) улагања домаћих и страних лица и
6) других извора у складу са законом.
10. Органи Јавног предузећа
Члан 19. 
Органи Јавног предузећа су Надзорни одбор и Директор.
а) Надзорни одбор
Члан 20.
Надзорни одбор Јавног предузећа има пет чланова, које именује Оснивач, од којих је један председник, с тим да се један члан именује из реда запослених у Јавном предузећу, док један члан мора бити независан члан Надзорног одбора.
За председникa и члана Надзорног одбора именује се лице које испуњава услове прописане законом којим се уређује правни положај јавних предузећа.
Мандат председника и чланова Надзорног одбора је четири године.
Члан 21.
Надзорни одбор: 
1) доноси дугорочни и средњорочни план пословне стратегије и развоја и одговоран је за њихово спровођење; 
2) доноси годишњи програм пословања, усклађен са дугорочним и средњорочним планом пословне стратегије и развоја из тачке 1) овог става; 
3) усваја извештај о степену реализације годишњег програма пословања; 
4) усваја тромесечни извештај о степену усклађености планираних и реализованих активности; 
5) усваја финансијске извештаје; 
6) надзире рад Директора; 
7) доноси Статут; 
8) одлучује о статусним променама, оснивању других правних субјеката и улагању капитала; 
9) доноси акт о процени вредности капитала Јавног предузећа и о исказивању капитала Јавног предузећа у уделима или акцијама;
10) одлучује о смањењу и повећању капитала Јавног предузећа;
11) доноси одлуку о расподели добити, односно начину покрића губитка; 
12) одлучује о куповини удела или акција у привредном друштву;
13) доноси одлуку о располагању (прибављању и отуђењу) средствима у јавној својини која су пренета у својину Јавног предузећа; 
14) доноси одлуку о давању гаранција, авала, јемстава, залога и других средстава обезбеђења за послове који нису из оквира делатности од општег интереса;
15) доноси одлуку о висини цена услуга Јавног предузећа;
16) доноси програм својинске трансформације Јавног предузећа и одлуку о својинској трансформацији Јавног предузећа;
17) даје сагласност Директору за предузимање послова или радњи у складу са законом, овом одлуком и Статутом; 
18) закључује уговоре о раду са Директором, у складу са законом којим се уређују радни односи; 
19) именује и разрешава чланове Комисије за ревизију и поверава јој послове који нису предвиђени овом одлуком;
20) доноси одлуку о исплати стимулације Директору и извршном директору;
21) доноси одлуку којом се саглашава са давањем или одузимањем прокуре;
22) доноси пословник о раду Надзорног одбора;
23) обавља и друге послове који су као делокруг послова Надзорног одбора предвиђени законом којим се уређује правни положај јавних предузећа и законом којим се уређује правни положај привредних друштава.
Акте из става 1. тач. 1), 2), 7), 9), 10), 11), 12), 14), 15), 16) и 20) овог члана Надзорни одбор доноси уз сагласност Оснивача.
Одлуке из става 1. тачка 8) овог члана Надзорни одбор доноси уз претходну сагласност Оснивача.
Одлука о располагању (прибављању и отуђењу) средствима у јавној својини велике вредности, која су пренета у својину Јавног предузећа и која су у непосредној функцији обављања делатности од општег интереса, доноси се уз сагласност Оснивача.
Члан 22.
Надзорни одбор одлучује већином гласова својих чланова.
Надзорни одбор не може пренети право на одлучивање о питањима из свог делокруга на Директора или друго лице у Јавном предузећу.
Члан 23.
Председник и чланови Надзорног одбора имају право на накнаду за рад у Надзорном одбору.
б) Директор
Члан 24.
Директора именује Оснивач на период од четири године, на основу спроведеног јавног конкурса.
Јавни конкурс за именовање Директора спроводи се у поступку прописаном законом којим се уређује правни положај јавних предузећа.
Члан 25.
За Директора може бити именовано лице које испуњава услове предвиђене законом којим се уређује правни положај јавних предузећа.
Директор је функционер који обавља јавну функцију.
Директор не може имати заменика.
Члан 26.
Директор:
1) представља и заступа Јавно предузеће; 
2) организује рад Јавног предузећа и руководи процесом рада;
3) води пословање Јавног предузећа;
4) одговара за законитост рада Јавног предузећа;
5) предлаже дугорочни и средњорочни план пословне стратегије и развоја и одговоран је за њихово спровођење;
6) предлаже годишњи програм пословања и одговоран је за његово спровођење;
7) предлаже финансијске извештаје Јавног предузећа;
8) предлаже годишњи програм пословања и предузима мере за његово спровођење;
9) извршава одлуке Надзорног одбора;
10) бира извршне директоре;
11) бира представнике Јавног предузећа у скупштини друштва капитала чији је једини власник Јавно предузеће; 
12) бира директора друштва капитала чији је власник Јавно предузеће;
13) закључује уговоре о раду са извршним директорима, у складу са законом којим се уређују радни односи;
14) доноси правилник о организацији и систематизацији послова;
15) доноси план набавки;
16) одлучује о прибављању и отуђењу покретних ствари из имовине Јавног предузећа које нису пренете из јавне својине;
17) даје и опозива прокуру, уз сагласност Надзорног одбора;
18) доноси опште и појединачне акте Јавног предузећа и обавља друге послове предвиђене законом и Статутом, под условом да ти акти и послови нису законом, овом одлуком или Статутом предвиђени као делокруг послова Надзорног одбора.
На избор представника Јавног предузећа из тачке 11) овог члана и директора друштва капитала из тачке 12) овог члана сагласност даје Оснивач.
в) Извршни директор
Члан 27.
За извршног директора бира се лице које испуњава услове предвиђене законом којим се уређује правни положај јавних предузећа и Статутом Јавног предузећа.
Број извршних директора утврђује се Статутом, а не може их бити више од седам.
Извршни директор мора бити у радном односу у Јавном предузећу.
Извршни директор одговара за свој рад Директору и обавља послове у оквиру овлашћења која му је одредио Директор, у складу са Статутом и правилником о организацији и систематизацији послова у Јавном предузећу.
Извршни директор не може имати заменика.
Члан 28.
Директор и извршни директор имају право на зараду, а могу имати и право на стимулацију.
Одлука о исплати стимулације из става 1. овог члана доноси се у складу са законом којим се уређује правни положај јавних предузећа.
Члан 29.
Мандат Директора престаје истеком периода на који је именован, оставком и разрешењем.
Директор подноси оставку Оснивачу, у писаној форми.
Директор се разрешава, односно може бити разрешен из разлога предвиђених законом којим се уређује правни положај јавних предузећа.
Члан 30.
Предлог за разрешење Директора подноси министарство надлежно за послове привреде.
Предлог из става 1. овог члана може поднети и Надзорни одбор, преко министарства надлежног за послове привреде.
Предлог за разрешење Директора мора бити образложен, са прецизно наведеним разлозима због којих се разрешење предлаже и доставља се Директору који има право да се у року од 20 дана изјасни о разлозима због којих се предлаже разрешење.
На поступак у коме се одлучује да ли ће Директор бити разрешен или не, примењује се закон којим се уређује правни положај јавних предузећа.
Члан 31.
Директор може бити суспендован на начин и под условима прописаним законом којим се уређује правни положај јавних предузећа.
Члан 32.
Јавно предузеће може имати вршиоца дужности директора кога именује Оснивач у случајевима, под условима и на период који су предвиђени законом којим се уређује правни положај јавних предузећа.
Вршилац дужности директора има сва права, обавезе и овлашћења која има Директор Јавног предузећа.
11. Заштита животне средине
Члан 33.
Јавно предузеће дужно је да примењује све законе и друге прописе којима се уређује заштита животне средине.
12. Јавност у раду
Члан 34.
Јавно предузеће дужно је да на својој интернет страници објави:
1) радне биографије чланова Надзорног одбора, Директора и извршних директора; 
2) организациону структуру; 
3) годишњи програм пословања, као и све његове измене и допуне, односно извод из тог програма ако Јавно предузеће има конкуренцију на тржишту; 
4) тромесечне извештаје о реализацији годишњег програма пословања; 
5) годишњи финансијски извештај са мишљењем овлашћеног ревизора; 
6) друге информације од значаја за јавност. 
13. Општи акти Јавног предузећа
Члан 35.
Општи акти Јавног предузећа су Статут, правилници и други акти којима се на општи начин уређују одређена питања.
Статут је основни општи акт Јавног предузећа.
Остали општи акти Јавног предузећа не смеју бити у супротности са одредбама закона и Статута.
Надзорни одбор доноси Статут и одлуке, а Директор доноси правилнике и одлуке које нису у надлежности Надзорног одбора.
Члан 36.
Статутом се подробније уређују: пословно име и седиште Јавног предузећа; обављање делатности Јавног предузећа које нису предвиђене овом одлуком; заступање Јавног предузећа; начин распоређивања добити и покриће губитака Јавног предузећа; резерве; делокруг послова Надзорног одбора и Директора; начин на који се у Надзорни одбор именује представник запослених у Јавном предузећу; начин избора и број извршних директора; општи акти Јавног предузећа, надлежност за њихово доношење и начин њиховог ступања на снагу; изглед и садржина печата и штамбиља Јавног предузећа; заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.
14. Прелазне и завршне одредбе
Члан 37.
Јавно предузеће наставља са радом у складу са овом одлуком, Законом о јавним предузећима („Службени гласник РС”, број 15/16) и Законом о водама („Службени гласник РС”, бр. 30/10 и 93/12).
Јавно предузеће усагласиће Статут и друга општа акта са овом одлуком у року од 90 дана од дана доношења ове одлуке.
Члан 38.
Ову одлуку објавити у „Службеном гласнику Републике Србије”.
05 број 023-10994/2016
У Београду, 17. новембра 2016. године
Влада
Председник,
Александар Вучић, с.р.