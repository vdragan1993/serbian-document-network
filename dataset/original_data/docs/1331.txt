На основу члана 2. став 1. Закона о отклањању последица поплава у Републици Србији („Службени гласник РС”, број 75/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
	
Влада доноси
 
УРЕДБУ
о утврђивању Државног програма обнове оштећених електроенергетских објеката за дистрибуцију електричне енергије

	"Службени гласник РС", број 105 од 3. октобра 2014.
 
Члан 1.
Овом уредбом утврђује се Државни програм обнове оштећених електроенергетских објеката за дистрибуцију електричне енергије. 
	
Члан 2.
Државни програм обнове оштећених електроенергетских објеката за дистрибуцију електричне енергије одштампан је уз ову уредбу и чини њен саставни део.
Члан 3.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-11798/2014
У Београду, 2. октобра 2014. године
Влада 
	
Председник, 
Александар Вучић, 
	с.р.
 
ДРЖАВНИ ПРОГРАМ ОБНОВЕ ОШТЕЋЕНИХ ЕЛЕКТРОЕНЕРГЕТСКИХ ОБЈЕКАТА ЗА ДИСТРИБУЦИЈУ ЕЛЕКТ РИЧНЕ ЕНЕРГИЈЕ 
	
1. Област у којој се спроводе мере и територија на којој се спроводе мере
Програм се односи на оштећене електроенергетске објекте за дистрибуцију електричне енергије који су погођени поплавама у следећим привредним друштвима:
1) Привредно друштво за дистрибуцију електричне енергије ,,Електровојводина” д.о.о. Нови Сад (у даљем тексту: ПД Електровојводина Нови Сад);
2) Привредно друштво за дистрибуцију електричне енергије ,,Електродистрибуција Београд” д.о.о. Београд (у даљем тексту: ПД Електродистрибуција Београд);
3) Привредно друштво за дистрибуцију електричне енергије ,,Електросрбија” д.о.о. Краљево (у даљем тексту: ПД Електросрбија Краљево);
4) Привредно друштво за дистрибуцију електричне енергије „Центар” д.о.о. Крагујевац. (у даљем тексту: ПД Центар Крагујевац). 
	
Број потрошача који су остали без напајања електричном енергијом је био већи од 150.000, док је преко 2.000 трансформаторских станица 10/0,4 kV остао без напона. Непосредно по повлачењу воде, на поплављеном подручју се приступило успостављању напајања електричном енергијом и санацији последица елементарних непогода.
Територија на којој се спроводе мере је територија јединица локалних самоуправа утврђених у складу са чланом 1. став 3. Закона о отклањању последица поплава у Републици Србији („Службени гласник РС”, број 75/14 – у даљем тексту: Закон).
2. Анализа затеченог стања и сагледавање могућих даљних штетних последица поплава, односно дејства клизишта
На основу извештаја Јавног предузећа ,,Електропривреда Србије” и привредних друштава за дистрибуцију електричне енергије о стању и штетама на електроенергетским објектима за дистрибуцију електричне енергије, последице поплаве су оштећења и кварови у: 
	
1) ПД Електровојводина Нови Сад:
– стубови надземне мреже,
– бројила,
– ормари,
– каблови,
– телекомуникациона опрема;
2) ПД Електродистрибуција Београд:
– опрема 35 kV, 10 kV и 1 kV, 
– каблови,
– бројила;
3) ПД Електросрбија Краљево:
– електроматеријал,
– опрема;
4) ПД Центар Крагујевац:
– мотори,
– теретна возила,
– фасаде.
Не очекују се даље штетне последице од мајских поплава на електроенергетским објектима за дистрибуцију електричне енергије.
3. Мере које треба предузети ради обнове, односно санације последица поплава, редослед и рокови спровођења мера
Активности које се предузимају и које ће се предузети у циљу санирања штете проузроковане поплавама могу се поделити у три групе:
1) Набавка нове електроенергетске опреме;
2) Електромонтажне и друге услуге (санација лименог кровног покривања, малтерисање, кречење...);
3) Електромонтажни и други радови (грађевински, столарски, стакларски...).
Детаљни приказ мера и активности које је потребно спровести у циљу обнове и санације последица поплава на електроенергетским објектима за дистрибуцију електричне енергије дат је у Прилогу 1, који је одштампан уз ову уредбу и чини њен саставни део. 
	
Неке од мера, које су предузете за трајну санацију штете, су завршене до краја јуна и односе се на ПД Електродистрибуција Београд и ПД Електросрбија Краљево, односно на она подручја која су највише била погођена поплавама и где је требало уложити значајна материјална средства за хитно успостављање поновног снабдевања електричном енергијом купаца. Ово се односи на све три групе активности, и подразумева уградњу опреме 35 kV, 10 kV и 1 kV, затим отклањање кварова на постојећој опреми, испитивање трансформаторских станица и каблова.
На подручју Обреновца, који је највише погођен поплавама, предузете су активности уградње нове 35 kV опреме, како би се обезбедило снабдевање електричном енергијом купаца.
Приликом израде плана обнове дистрибутивног система пошло се од тога да прво треба у што краћем временском року успоставити поновно снабдевање електричном енергијом свих купаца. Овај део је успешно завршен, а у току су активности на повећању поузданости рада дистрибутивног система, односно замена оштећене и непоуздане опреме, набавка нових алата и прибора, који су неопходни за нормално функционисање система. Њихов завршетак је планиран у току трећег квартала 2014. године. 
	
Редослед спровођења мера ће бити утврђен према приоритетима, односно према значају постројења за функционисање дистрибутивног система електричне енергије.
Рокови за спровођење мера ће бити утврђивани у складу са расположивим финансијским средствима, роковима набавки опреме и времену потребном за реализацију послова. 
	
Крајњи рок за спровођење мера и активности у циљу санације последица поплава на електроенергетским објектима за дистрибуцију електричне енергије је 22. јул 2015. године.
4. Начин и обим спровођења мера и критеријуми за спровођење
Мере санације последица поплава ће се спроводити сопственим снагама, радом запослених у привредним друштвима за дистрибуцију електричне енергије у којима је настала штета. Извршиће се неопходни минимум јавних набавки опреме, радова и услуга. Мере ће се спроводити до таквог нивоа да сва постројења за дистрибуцију електричне енергије могу да извршавају све предвиђене и захтеване функције, уз стандардни ниво поузданости и расположивости. То ће уједно бити и критеријум за оцену успешности спровођења мера.
Поступци јавних набавки добара, услуга и радова који су неопходни за отклањање последица у складу са овим програмом спроводе се у складу са чл. 12. и 16. Закона и то у обиму који је предвиђен Годишњим програмом о изменама и допунама Годишњег програма пословања Јавног предузећа ,,Електропривреда Србије” за 2014. годину, Годишњим програмом о изменама и допунама Годишњег програма пословања ПД Електровојводина Нови Сад за 2014. годину, Годишњим програмом о изменама и допунама Годишњег програма пословања ПД Електродистрибуција Београд за 2014. годину, Годишњим програмом о изменама и допунама Годишњег програма пословања ПД Електросрбија Краљево за 2014. годину и Годишњим програмом о изменама и допунама Годишњег програма пословања ПД Центар Крагујевац за 2014. годину из овог одељка, а на који су добили сагласност оснивача. Средства за реализацију уговорених добара, услуга и радова из овог става обезбеђују се у складу са чланом 5. Закона. 
	
Уколико су средства за реализацију уговорених добара, услуга и радова из става 2. става овог одељка обезбеђена у Годишњем програму о изменама и допунама Годишњем програму пословања Јавног предузећа ,,Електропривреда Србије” за 2014. годину, Годишњем програму о изменама и допунама Годишњег програма пословања ПД Електровојводина Нови Сад за 2014. годину, Годишњем програму о изменама и допунама Годишњег програма пословања ПД Електродистрибуција Београд за 2014. годину, Годишњем програму о изменама и допунама Годишњег програма пословања ПД Електросрбија Краљево за 2014. годину и Годишњем програму о изменама и допунама Годишњег програма пословања ПД Центар Крагујевац за 2014. годину у складу са чланом 7. став 2. Закона, пре потписивања и оверавања захтева за плаћање од стране јавног предузећа или привредног друштва, исто је дужно да прибави сагласност Канцеларије за помоћ и обнову поплављених подручја. 
	
Јавно предузеће ,,Електропривреда Србије”, ПД Електровојводина Нови Сад, ПД Електродистрибуција Београд, ПД Електросрбија Краљево и ПД Центар Крагујевац закључиће уговор о извођењу радова, односно о набавци добара и услуга са извођачем радова, добављачем и пружаоцем услуга за потребе обнове оштећених електроенергетских објеката за дистрибуцију електричне енергије.
Тренутни статус активности на пословима санације електродистрибутивних објеката по привредним друштвима погођеним поплавама је следећи:
1) ПД Електровојводина Нови Сад – материјал и добра набављени по тендеру у редовној процедури јавних набавки;
2) ПД Електродистрибуција Београд – материјал и добра набављени по тендеру у редовној процедури јавних набавки;
3) ПД Електросрбија Краљево – материјал и добра набављени по тендеру у редовној процедури jавних набавки, 42.000.000 динара неутрошена, за које je покренута редовна јавна набавка;
4) ПД Центар Крагујевац – за материјал и добра покренута по тендеру редовна процедура јавних набавки.
5. Органи државне управе надлежни за координацију, односно носиоци спровођења појединих мера
Министарство надлежно за послове енергетике надлежно је за координацију спровођења мера из одељка 3. Мере које треба предузети ради обнове, односно санације последица поплава овог програма, а Јавно предузеће ,,Електропривреда Србије”, ПД Електровојводина Нови Сад, ПД Електродистрибуција Београд, ПД Електросрбија Краљево и ПД Центар Крагујевац су носиоци спровођења тих мера.
Привредна друштва угрожена поплавама ПД Електровојводина Нови Сад, ПД Електродистрибуција Београд, ПД Електросрбија Краљево и ПД Центар Крагујевац, у име и за рачун Републике Србије као власника електроенергетских објеката за дистрибуцију електричне енергије, вршиће инвеститорска права на обнови електроенергетских објеката за дистрибуцију електричне енергије, као и спровођење поступака јавних набавки, у складу са Законом о отклањању последица поплава у Републици Србији, или по Закону о јавним набавкама, који су неопходни за обнову оштећених електроенергетских објеката за дистрибуцију електричне енергије.
6. Процена потребних финансијских средстава и извор финансирања
За обезбеђења непланираних финансијских средстава потребних за санацију оштећених и угрожених објеката Јавно предузеће ,,Електропривреда Србије”, ПД Електровојводина Нови Сад, ПД Електродистрибуција Београд, ПД Електросрбија Краљево и ПД Центар Крагујевац су извршили ванредни ребаланс Годишњег програма пословања за 2014. годину, којим су предвиђена сопствена финасијска средства одобрена кроз Годишњи програм о изменама и допунама Годишњег програма пословања Јавног предузећа ,,Електропривреда Србије” за 2014. годину, Годишњи програм о изменама и допунама Годишњег програма пословања ПД Електровојводина Нови Сад за 2014. годину, Годишњи програм о изменама и допунама Годишњег програма пословања ПД Електродистрибуција Београд за 2014. годину, Годишњи програм о изменама и допунама Годишњег програма пословања ПД Електросрбија Краљево за 2014. годину и Годишњи програм о изменама и допунама Годишњег програма пословања ПД Центар Крагујевац за 2014. годину.
Планирана финансијска средства за санацију штете на електроенергетским објектима за дистрибуцију електричне енергије приказана су у Прилогу 1.
Укупна вредност додатних финансијских средстава износи 1.418.547.000 динара. 
	
Потребна финансијска средства за спровођење овог програма обезбеђују се у складу са Законом.
7. Инвеститор
Инвеститори обнове оштећених електроенергетских објеката за производњу електричне енергије су Јавно предузеће ,,Електропривреда Србије”, ПД Електровојводина Нови Сад, ПД Електродистрибуција Београд, ПД Електросрбија Краљево и ПД Центар Крагујевац.


Детаљни приказ мера и активности које је потребно 
	спровести у циљу обнове и санација последица поплаве на електроенергетским 
	објектима за дистрибуцију електричне енергије