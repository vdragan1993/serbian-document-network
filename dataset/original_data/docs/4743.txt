На основу члана 48. став 7. Закона о јавним путевима („Службени гласник РС”, бр. 101/05, 123/07, 101/11, 93/12 и 104/13), 
Министар грађевинарства, саобраћаја и инфраструктуре доноси
 
ПРАВИЛНИК 
о условима за издавање дозволе за ванредни превоз 
"Службени 
				гласник РС", број 91 од 29. августа 2014.
 
Члан 1.
Овим правилником прописују се услови које мора да испуни подносилац захтева за издавање дозволе, услови и начин издавања дозволе, врстe дозвола, рокови важења дозвола као и садржај и изглед обрасца дозволе за обављање ванредног превоза. 
Члан 2.
Подносилац захтева за издавање дозволе за ванредни превоз (у даљем тексту: дозвола) мора бити:
1) регистрован у Републици Србији;
2) превозник, правно лице или предузетник, коме је претежна делатност друмски превоз терета или обавља остале пратеће делатности у саобраћају.
Подносилац захтева може бити извршилац превоза или може поднети захтев за издавање дозволе у име и за рачун домаћег или страног превозника.
Уколико је за обављање ванредног превоза потребна пратња, подносилац захтева мора да обезбеди:
1) возило за пратњу ванредног превоза чији је власник или корисник;
2) да возач возила за пратњу познаје све карактеристике пута на планираној релацији, посебно критичне тачке и евентуална ограничења, као и да врши координацију са другим лицима и надлежним органима који учествују у обављању ванредног превоза.
Члан 3.
Дозвола се издаје ако:
1) је возило или терет конструкцијски или комерцијално недељив на начин да демонтажом делова возила или терета, смањењем или прерасподелом терета није могуће ускладити укупну масу, осовинска оптерећења или димензије с прописаним вредностима;
2) превоз возила, скупа возила или терета није могуће у целости обавити другим видом саобраћаја, ако превоз другим видом саобраћаја има знатно веће трошкове у односу на превоз путем или ако захтева знатно дуже време извршења превоза;
3) геометријске карактеристике пута, стање коловоза, путних и других објеката и опреме пута, омогућавају безбедно кретање возила или скупа возила са или без терета, са којим се обавља ванредни превоз;
4) маса терета на возилу не прелази носивост возила којим се терет превози;
5) прекорачење прописаних вредности осовинских оптерећења возила или скупа возила не прелази вредности наведене у декларацији произвођача возила за које се дозвола издаје, при чему максимално оптерећење за осовине са два или четири точка не може бити веће од 12 тона по осовини, односно за осовине са осам точкова не може бити веће од 16 тона по осовини.
Члан 4.
Дозвола се издаје на основу захтева за издавање дозволе (у даљем тексту: захтев), који за дозволу за појединачни превоз садржи:
1) податке о врсти терета који се превози (комерцијални или технички назив терета);
2) податке о димензијама (дужина, ширина и висина) и маси терета;
3) податке о возилу или скупу возила којима се обавља ванредни превоз (врста и марка возила, регистарске ознаке, носивост, број осовина, размак између осовина, осовинска оптерећења, број точкова по осовини, врста огибљења возила, дужина, ширина, висина и маса возила);
4) податке о димензијама (дужина, ширина и висина), маси и осовинским оптерећењима возила или скупа возила заједно са теретом;
5) податке о планираној релацији ванредног превоза са местом и адресом утовара у Републици Србији, редоследом већих места, местом и адресом истовара у Републици Србији, улазним, односно излазним граничним прелазима, као и ознакама путева;
6) податке о планираном времену обављања ванредног превоза;
7) податке о власнику односно кориснику возила (назив, адреса, број телефона, одговорно лице);
8) податке о подносиоцу захтева (назив, адреса, број телефона, одговорно лице);
9) потпис подносиоца захтева.
Уз захтев за издавање дозволе за појединачни превоз прилаже се и:
1) скица возила или скупа возила, заједно са теретом на њему, у две пројекције са означеним димензијама и осовинским оптерећењем и размаком између осовина;
2) фотокопија саобраћајне дозволе или извод електронског читача саобраћајне дозволе возила којима се обавља ванредни превоз;
3) изјава подносиоца да су подаци наведени у захтеву тачни.
Захтев за дозволу за више превоза (у даљем тексту: временска дозвола) садржи:
1) податке о возилу или прикључном возилу којим се обавља ванредни превоз (врста и ознака возила, регистарске ознаке, носивост, број осовина, размак између осовина, осовинска оптерећења, број точкова по осовини, врста огибљења возила, дужина, ширина, висина и маса возила);
2) податке о власнику односно кориснику возила (назив, адреса, број телефона, одговорно лице);
3) податке о подносиоцу захтева (назив, адреса, број телефона, одговорно лице);
4) потпис подносиоца захтева,
5) изјаву подносиоца да су подаци наведени у захтеву тачни.
Захтев се може поднети и електронским путем на адресу коју одреди управљач јавног пута.
Члан 5.
Давалац дозволе води евиденцију о издатим дозволама.
Члан 6.
Дозвола може бити:
1) дозвола за појединачни превоз;
2) временска дозвола. 
Члан 7.
Дозволом за појединачни превоз дозвољава се обављање једног ванредног превоза. 
Изузетно од става 1. овог члана, дозволом за појединачни превоз може се дозволити обављање више ванредних превоза ако се ванредни превоз обавља истом врстом возила са истом врстом терета на истој релацији. 
Дозвола за појединачни превоз садржи нарочито:
1) меморандум управљача јавног пута;
2) број предмета и датум издавања;
3) податке о подносиоцу захтева (назив и седиште);
4) број захтева подносиоца захтева;
5) правни основ за издавање дозволе;
6) назив дозволе;
7) податке о власнику односно кориснику возила (назив и седиште);
8) регистарски број возила или скупа возила којим се обавља ванредни превоз;
9) релацију превоза са редоследом већих места и ознакама јавних путева; 
10) укупне димензије и укупну масу возила, скупа возила и терета као и оптерећење по свакој од осовина;
11) технички или комерцијални назив терета који се превози;
12) период важења дозволе;
13) услове обезбеђивања ванредног превоза (број возила у пратњи, када је пратња потребна);
14) остале услове и начин обављања ванредног превоза са становишта заштите коловоза и путне инфраструктуре;
15) временска ограничења обављања ванредног превоза (попуњава се ако то захтевају поједине деонице пута и из разлога опште безбедности или безбедности саобраћаја на релацији превоза).
Дозвола за појединачни превоз може да садржи и друге податке битне за безбедно и несметано обављање ванредног превоза.
Изглед дозволе за појединачни превоз дат је у Прилогу 1 – Образац дозволе за појединачни превоз, који је одштампан уз овај правилник и чини његов саставни део.
Члан 8.
Временска дозвола издаје се за неограничен број превоза на јавним путевима, у периоду од једне године од дана издавања дозволе, под условом да возило или скуп возила за које се издаје дозвола, са или без терета, не прелази: 
1) дужину од 21 m;
2) ширину од 3 m;
3) висину од 4,3 m;
4) прописану највећу дозвољену масу (40 t односно 44 t када превози 40-стопни ISO контенер); 
5) прописано осовинско оптерећење.
Временска дозвола издаје се за возило или прикључно возило.
Временска дозвола садржи нарочито:
1) меморандум управљача јавног пута;
2) број предмета и датум издавања;
3) податке о подносиоцу захтева (назив и седиште);
4) број захтева подносиоца захтева;
5) правни основ за издавање дозволе;
6) назив дозволе;
7) податке о власнику односно кориснику возила (назив и седиште);
8) регистарски број возила или прикључног возила којим се обавља ванредни превоз;
9) највеће дозвољене димензије и укупну дозвољену масу возила, са или без терета;
10) напомену да се ванредни превоз обавља без пратње возила за пратњу и без пратње саобраћајне полиције; 
11) напомену да се дозвола односи на возило или скуп возила (са или без терета) наведеног прикључног возила у комбинацији са тегљачима, с тим да највећа укупна маса не може бити већа од масе коју је декларисао проивођач а свакако не већа од највеће дозвољене укупне масе (40 t, односно 44 t када превози 40-стопни ISO контејнер).
Временска дозвола може да садржи и друге податке битне за безбедно и несметано обављање ванредног превоза.
Изглед временске дозволе дат је у Прилогу 2 – Образац временске дозволе, који је одштампан уз овај правилник и чини његов саставни део.
Члан 9.
Рок важења дозволе за појединачни превоз је 15 дана у унутрашњем друмском саобраћају и 30 дана у међународном друмском саобраћају.
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”.
Одредбе члана 4. став 3. и члана 8. овог правилника почињу да се примењују истеком три месеца од дана ступања на снагу овог правилника, а одредба члана 4. став 4. овог правилника – истеком годину дана од дана ступања на снагу овог правилника.
 
Број 110-00-00070/2014-22
У Београду, 27. августа 2014. године
Министар,
проф. др Зорана Михајловић, с.р.
 

Прилог 1. - 
				
Образац дозволе за појединачни превоз

Прилог 2. - 
				
Образац временске дозволе за обављање 
				ванредног превоза