Редакцијски пречишћен текст
 

 

ЗАКОН


о водама

„Службени гласник РС", бр. 46 од 31. јула 1991, 53 од 16. јула 1993, 53 од 16. јула 1993 
	- др. закон, 67 од 30. августа 1993 - 
	др. закон, 48 од 20. јула 1994 - 
	др. закон, 
	
	54 од 26. децембра 1996, 101 од 21. новембра 2005 
	- др. закон, 30 од 7. маја 2010 - 
	др. закон
 

НАПОМЕНА ИЗДАВАЧА: Закон је престао да важи, осим одредаба чл. 81. до 96. (види 
	члан 227. Закона о водама – 30/2010-81)

 
  

Чл. 1. до 80.

Престали су да важе (види члан 227. Закона - 
	30/2010-81)

  

VII. ЈАВНО ВОДОПРИВРЕДНО ПРЕДУЗЕЋЕ

Члан 81.

Оснива се Јавно водопривредно предузеће „Србијаводе" са потпуном одговорношћу (у даљем тексту: јавно водопривредно предузеће) за обављање водопривредне делатности.*

Скраћени назив предузећа је: ЈВП„Србијаводе” са п.о.*

Седиште предузећа је у Београду.*

Јавно водопривредно предузеће* из става 1. овог члана управља* водопривредним објектима из члана 4. тачке 1, тачке 2. - акумулације и бродске преводнице и тачке 4. овог закона, као добрима у општој употреби, осим објеката које су предузећа и друга правна лица изградила за сопствене потребе.

Објекти из става 2. овог члана и друга средства којима располаже јавно водопривредно предузеће* су у државној својини. 
 

*Службени гласник РС, број 54/1996
 

Члан 82.

Делатност јавног водопривредног предузећа је:* газдовање водним ресурсима и усклађивање потребе за водом разних корисника; праћење, одржавање и унапређивање водног режима; одржавање и реконструкција водопривредних објеката; организовање и спровођење одбране од поплава; одвођење сувишних вода и организовање одбране од унутрашњих вода на мелиорационом подручју; организовање и спровођење мера за заштиту од бујица и ерозије; обезбеђење воде за коришћење; организовање и спровођење мера за заштиту вода од загађивања; вршење инвеститорских послова код изградње, односно реконструкције водопривредних објеката; израду техничке документације у области водопривреде;* припремање планова и програма у водопривреди; организовање и вођење водопривредног информационог система и документације о водама; извршавање задатака из међудржавних споразума у области водопривреде и организовање студијско истраживачких радова у области водопривреде.

Делатности из става 1. овог члана су од јавног интереса.

Јавно водопривредно предузеће може* студијско-истраживачке радове из става 1. овог члана поверити* научно-истраживачкој институцији.

Статутом јавног водопривредног предузећа ближе се уређују питања унутрашње организације, делокруг рада органа предузећа, права и обавезе делова предузећа у правном промету, овлашћења у погледу располагања средствима од стране делова предузећа и друга питања од значаја за пословање предузећа. 
 

*Службени гласник РС, број 54/1996
 

Члан 83. 

Јавно водопривредно предузеће може самостално или са страним, односно домаћим лицима да оснује предузећа за обављање појединих делатности из предмета свог пословања ако те делатности представљају техничко-технолошку и економску целину.

Претварање државне својине у друге облике и организовање јавног водопривредног предузећа у друштво вршиће се на начин одређен прописима којима се уређује питање трансформације друштвених предузећа у предузећа у мешовитој или приватној својини, у складу са програмом преструктуирања који доноси Управни одбор јавног водопривредног предузећа.

У случају из става 2. овог члана, учешће државног капитала не може бити мање до 51% од укупног капитала јавног водопривредног предузећа.
 

Члан 84. 

Јавно водопривредно предузеће доноси дугорочне и средњорочне планове развоја и годишњи програм рада.

На планове развоја из става 1. овог члана сагласност даје Влада, а на годишњи програм рада сагласност даје министарство надлежно за послове водопривреде.
 

Члан 85.

Над јавним водопривредним предузећем не може се спроводити поступак стечаја.

У случају наступања услова за отварање и спровођење стечајног поступка над јавним водопривредним предузећем, Народна скупштина Републике Србије предузима мере за обезбеђење услова за несметан рад јавног водопривредног предузећа и јемчи за његове обавезе.
 

Члан 86.

Јавно водопривредно предузеће стиче и прибавља финансијска средства за обављање делатности и то из:

1) средства буџета Републике Србије која се обезбеђују за реализацију послова од општег интереса,*

2) накнада утврђених овим законом,

3) улагања домаћих и страних лица,

4) издавањем и продајом хартија од вредности,

5) продајом делова предузећа, издавањем деоница и из других извора. 
 

*Службени гласник РС, број 54/1996
 

Члан 87.

Органи јавног водопривредног предузећа су: Управни одбор, директор и Надзорни одбор.
 

Члан 88.

Орган управљања јавног водопривредног предузећа је Управни одбор, који има 11 чланова, од чега три члана Управног одбора се именују од представника запослених у јавном водопривредном предузећу на начин утврђен статутом.
 

Члан 89.

У случају организовања јавног водопривредног предузећа, као предузећа у мешовитој својини број чланова Управног одбора повећава се за број представника власника капитала сразмерно висини тог капитала у укупном капиталу предузећа.
 

Члан 90.

Управни одбор:

1) утврђује пословну политику;

2) доноси дугорочне и средњорочне планове развоја и годишњи програм рада;

3) одлучује о статусним променама;

4) одлучује о смањењу и повећању главнице;

5) одлучује о оснивању нових предузећа; 

6) усваја извештаје о пословању предузећа и годишњи обрачун;

7) доноси статут и одлуку о усвајању плана развоја и програма рада;

8) доноси инвестиционе одлуке;

9) утврђује висину накнада које представљају извор прихода;

10) одлучује о куповини деоница, односно удела других предузећа;

11) утврђује нормативе и стандарде за редовно одржавање водопривредних објеката и критеријуме за образовање цена на редовном одржавању, као и услове и начин коришћења водопривредних објеката.

Одлуку из става 1. тачка 9. овог члана Управни одбор доноси уз сагласност министарства надлежног за послове водопривреде.

Образовањем Скупштине, послове из става 1. тач. 2, 3, 4, 5. и 10. овог члана, обавља Скупштина.
 

Члан 91.

Директор јавног водопривредног предузећа представља и заступа предузеће, организује и руководи процесом рада, води пословање предузећа, самостално доноси одлуке и одговара за законитост рада јавног водопривредног предузећа, предлаже програм рада и план развоја и предузима мере за њихово спровођење, извршава одлуке Управног одбора, потписује колективни уговор, врши друге послове одређене законом и статутом.

Директор јавног водопривредног предузећа доноси акт о организацији и систематизацији радних места, уз сагласност Управног одбора.

Организовањем јавног водопривредног предузећа у предузеће у мешовитој својини, директора именује Управни одбор уз сагласност Владе.
 

Члан 92.

Надзорни одбор јавног водопривредног предузећа има пет чланова.

Надзорни одбор врши надзор над пословањем јавног водопривредног предузећа, прегледа годишњи извештај и годишњи обрачун.

О резултатима надзора у писменом облику Надзорни одбор обавештава Владу и Управни одбор јавног водопривредног предузећа.
 

Члан 93.

Влада:

1) даје сагласност на статут јавног водопривредног предузећа;

2) даје сагласност на програм преструктуирања;

3) даје сагласност на статусне промене предузећа;

4) даје сагласност на оснивање или суоснивање предузећа за обављање појединих делатности из области пословања јавног водопривредног предузећа;

5) именује чланове управног одбора;

6) именује директора јавног водопривредног предузећа;

7) именује чланове Надзорног одбора;

8) разматра извештај Надзорног одбора.
 

Члан 94.

Ради заштите интереса грађана, предузећа и других правних лица статутом или другим општим актом јавног водопривредног предузећа, утврдиће се послови који се у вршењу водопривредне делатности морају обављати у том предузећу у време штрајка и начин њиховог извршавања, у складу са законом.

Директор јавног водопривредног предузећа ће одредити раднике који ће радити на извршавању послова из става 1. овог члана и начин њиховог извршавања.

Према лицу које не изврши налог директора из става 2. овог члана предузеће се мере утврђене статутом, односно колективним уговором.

У случају да се предузимањем мера из става 2. овог члана не може обезбедити заштита интереса из става 1. овог члана, министар водопривреде предузима мере којима се обезбеђује заштита тог интереса.
 

Члан 95.

Ако јавно водопривредно предузеће због недостатка средстава није у могућности да квалитетно и уредно извршава послове *, а посебно да квалитетно и уредно одржава, стара се о чувању, редовном одржавању, коришћењу и функционисању водопривредних објеката, дужно је да о томе благовремено обавести министарство надлежно за послове водопривреде*.
 

*Службени гласник РС, број 54/1996
 

Члан 96.

Јавно водопривредно предузеће је дужно да у вршењу јавних овлашћења обезбеди ефикасно и под једнаким условима остваривање права и дужности предузећа и других правних лица и грађана под условима утврђеним овим законом.

Против управног акта јавног водопривредног предузећа у вршењу јавних овлашћења може се поднети жалба министарству надлежном за послове водопривреде.

Јавно водопривредно предузеће у вршењу јавних овлашћења има право на стварне трошкове утврђене општим актом предузећа.

На општи акт из става 3. овог члана сагласност даје министарство надлежно за послове водопривреде.

 

Чл. 97. до 139.

Престали су да важе (види члан 227. Закона - 
	30/2010-81)