На основу члана 27. став 8. и члана 33. став 6. Закона о јавној својини („Службени гласник РС”, број 72/11),
Влада доноси
 
 
УРЕДБУ
о одређивању опреме веће вредности и утврђивању случајева и услова под којима се покретне ствари из јавне својине могу отуђивати непосредном погодбом

"Службени гласник РС", број 53 од 24. маја 
	2012.
 
 
Члан 1.
Опремом веће вредности, у смислу члана 27. став 2. Закона о јавној својини („Службени гласник РС”, број 72/11), сматра се опрема чија појединачна вредност прелази доњи гранични износ набавке мале вредности утврђен законом.
Члан 2.
Изузетно, покретне ствари могу се отуђити из јавне својине непосредном погодбом, уколико нису отуђене у првом покушају продаје у поступку јавног оглашавања или прикупљања писмених понуда.
У поступку продаје непосредном погодбом купопродајна цена ствари из става 1. овог члана, не може бити мања од најниже, односно почетне цене утврђене у поступку јавног оглашавања или прикупљања писмених понуда.
Члан 3.
Одлуку о отуђењу покретних ствари непосредном погодбом доноси функционер који руководи органом, односно друго лице овлашћено у складу са законом. 
	
Члан 4.
Функционер, односно лице из члана 3. ове уредбе доноси одлуку о формирању комисије која ће спровести поступак отуђења ствари непосредном погодбом.
У погледу начина рада и овлашћења комисије из става 1. овог члана сходно се примењују одговарајуће одредбе Уредбе о условима прибављања и отуђења непокретности непосредном погодбом, давања у закуп ствари у јавној својини и поступцима јавног надметања и прикупљања писмених понуда („Службени гласник РС”, број 24/12).
Члан 5.
Даном ступања на снагу ове уредбе престаје да важи Уредба о врсти покретних ствари које се прибављају и отуђују непосредном погодбом и одређивању опреме веће вредности („Службени гласник РС”, број 27/96).
Члан 6.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-3419/2012
У Београду, 18. маја 2012. године

Влада
Председник,
др 
	Мирко Цветковић, с.р.