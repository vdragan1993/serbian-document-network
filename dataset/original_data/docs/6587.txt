Редакцијски пречишћен текст
 
 
На основу члана 132. став 8. Закона о пловидби и лукама на унутрашњим водама („Службени гласник РС”, бр. 73/10 и 121/12),
Министар саобраћаја доноси
 
ПРАВИЛНИК
о програму и начину полагања стручног испита за стицање звања чланова посаде бродова трговачке морнарице

"Службени гласник РС", бр. 59 од 
	5. јула 2013, 
28 
од 
20. марта 2015.
 
Предмет уређења
Члан 1.
Овим правилником се прописује програм и начин полагања стручног испита за стицање звања чланова посаде бродова трговачке морнарице (у даљем тексту: стручни испит). 
	
Програм стручног испита
Члан 2.
Програм стручног испита за стицање звања чланова посаде бродова трговачке морнарице обухвата предмете, и то:
1) За звање заповедника врсте А:
(1) навигација и сигнализација: детаљно познавање карактеристика водних путева; појам водних и пловних путева, водни и пловни путеви у Републици Србији; европски водни путеви од међународног значаја, укључујући и унутрашње водне путеве поморског карактера који су наведени у Прилогу II Директиве 91/672/ЕЕЗ, осим Рајне; детаљно познавање пловног пута и објеката безбедности пловидбе за самостално управљање брода на деоници пловног пута за коју се полаже испит; правила пловидбе у свим временским условима; дневно и ноћно обележавање бродова; звучни знаци бродова, детаљно познавање општих географских, хидролошких, метеоролошких и морфолошких услова за пловидбу унутрашњим и поморским водним путевима: влажност ваздуха, магла, струјање ваздуха, атмосферски талози, карактеристике речних токова, лед, водостај – праћење водостаја, прогнозе и др.; процес пловидбе и маневрисање бродом, тегљеним, бочним и потискиваним саставом у свим условима; међународна правила пловидбе (Основна правила пловидбе на Дунаву, Европски правилник за унутрашње водне путеве – CEVNI, Правила пловидбе на сливу реке Саве); земаљска навигација са одређивањем курса, позиције брода, навигационим инструментима и уређајима; употреба пловидбених карата, Речних информационих сервиса (RIS) и Сервиса за управљање бродским саобраћајем (VTS) и других наутичких помагала; обележавање пловног пута и објекти безбедности пловидбе, бродске преводнице, маневар превођења, зимовници, сидришта, склоништа; ред у пристаништу, сидришту и зимовнику; пловидбене незгоде – предузимање мера укључујући и спречавање продора воде; поступак у ванредним ситуацијама; везивање пловила (усмено и практично);
(2) пловидбено право и прописи: национални и међународни прописи о безбедности пловидбе; међународни уговори који се односе на унутрашњу пловидбу; прописи Европске уније који се односе на унутрашњу пловидбу; међународни прописи за спречавање судара на мору; међународни царински прописи у унутрашњој пловидби; државна припадност пловила; значај и улога дипломатских и конзуларних представништава у области пловидбе; основно познавање техничких правила за бродове унутрашње пловидбе, технички преглед бродова; познавање права унутрашње пловидбе; надлежни органи за безбедност пловидбе, инспекцијски надзор; бродске исправе и књиге и њихово вођење; исправе чланова посаде; превозне исправе; права и дужности заповедника и других чланова посаде брода, здравствена способност бродараца; уписници пловила; прописи о преласку државне границе, царински и здравствени прописи; правила о поступању са бродским теретом и превозним исправама; сигурносна заштита пловила; заштита на раду; прописи о заштити воде и животне средине од загађења са пловила (усмено);

(3) бродоградња: основни појмови о бродоградњи, врсте пловила, главни делови пловила, пловност пловила, основни принципи пловности; истиснина и носивост пловила, баждарење пловила; стабилитет; отпори при пловидби пловила; погонски уређај брода (главни и помоћни), улога и функционисање крме и пропелера; елементи бродског трупа – способност у погледу чврстоће, водонепропусности, пловности, стабилитета и маневарских способности; палубни уређаји и опрема за сидрење, привез, тегљење и потискивање, навигацију и кормиларење, сигнализацију и везу, спашавање и гашење од пожара; функционисање, руковање и одржавање опреме; додатна опрема за унутрашње водне путеве поморског карактера; одржавање бродског трупа и просторија; основно познавање Директиве ЕУ 2006/87/EC са изменама и допунама (усмено);
(4) претовар и превоз терета: опште о терету, врсте терета, претоварни уређаји на броду, индикатори газа брода, начин укрцавања, искрцавања и слагања терета, стабилитет брода; заштита трупа од деформације и прелома и заштита терета; постављање брода за укрцавање и искрцавање терета; распоред терета с обзиром на чврстоћу и стабилитет брода; одређивање количине терета на броду; луке, пристаништа, привремена претоварна места, лучка делатност, лучки оператер, надлежности Агенције за управљање лукама ( усмено);

(5) страни језик (руски или француски, односно немачки): познавање пловидбене терминологије; читање и превођење стручног текста уз употребу речника, конверзација (писмено и усмено);
2) За звање заповедника врсте Б:
(1) навигација и сигнализација: детаљно познавање карактеристика водних путева; појам водних и пловних путева, водни и пловни путеви у Републици Србији; европски водни путеви од међународног значаја; детаљно познавање пловног пута и објеката безбедности пловидбе за самостално управљање брода на деоници пловног пута за коју полаже испит; правила пловидбе у свим временским условима, укључујући и правила пловидбе скелом; пловидба на рекама; дневно и ноћно обележавање бродова; звучни знаци бродова, детаљно познавање општих географских, хидролошких, метеоролошких и морфолошких услова за пловидбу; влажност ваздуха, магла, струјање ваздуха, атмосферски талози, карактеристике речних токова, лед, водостај – праћење водостаја, прогнозе и др.; процес пловидбе и маневрисање бродом и скелом са сопственим погоном у свим условима; међународна правила пловидбе (Основна правила пловидбе на Дунаву, Европски правилник за унутрашње водне путеве – CEVNI, Правила пловидбе на сливу реке Саве); навигација са одређивањем курса и позиције брода, навигационим инструментима и уређајима; употреба пловидбених карата, Речних информационих сервиса (RIS) и Сервиса за управљање бродским саобраћајем (VTS) и других наутичких помагалa; обележавање пловног пута и објекти безбедности пловидбе, бродске преводнице, маневар превођења, зимовници, сидришта, склоништа; ред у пристаништу, сидришту и зимовнику; пловидбене незгоде – предузимање мера укључујући и спречавање продора воде; поступак у ванредним ситуацијама; везивање пловила (усмено и практично);
(2) пловидбено право и прописи: национални и међународни прописи о безбедности пловидбе; међународни уговори који се односе на пловидбу; прописи Европске уније који се односе на унутрашњу пловидбу; међународни царински прописи у унутрашњој пловидби; државна припадност пловила; значај и улога дипломатских и конзуларних представништава у области пловидбе; основно познавање техничких правила за бродове и скеле са сопственим погоном унутрашње пловидбе, технички преглед бродова и скела са сопственим погоном; познавање права унутрашње пловидбе; надлежни органи за безбедност пловидбе, инспекцијски надзор; бродске исправе и књиге и њихово вођење; исправе чланова посаде; превозне исправе; права и дужности заповедника и других чланова посаде брода и скеле са сопственим погоном; здравствена способност бродараца; поступци у случају пловидбених незгода; уписници пловила; прописи о преласку државне границе, царински и здравствени прописи; правила о поступању са бродским теретом и превозним исправама; сигурносна заштита пловила; заштита на раду; прописи о заштити воде и животне средине од загађења са пловила (усмено); 
	
(3) бродоградња: основни појмови о бродоградњи, врсте пловила, главни делови пловила, пловност пловила, основни принципи пловности; истиснина и носивост пловила, баждарење пловила; стабилитет; отпори при пловидби пловила; погонски уређај брода, улога и функционисање крме и пропелера; елементи бродског трупа – способност бродског трупа у погледу чврстоће, водонепропусности, пловности, стабилитета и маневарских способности; палубни уређаји и опрема за сидрење, привез, навигацију, кормиларење, сигнализацију и везу, спашавање и гашење од пожара, функционисање, руковање и одржавање опреме брода и скеле; одржавање бродског трупа и просторија; основно познавање Директиве ЕУ 2006/87/EC са изменама и допунама (усмено);
(4) претовар и превоз терета: опште о терету; врсте терета, врсте скелског терета; претоварни уређаји на броду; индикатори газа брода; начин укрцавања, искрцавања и слагања терета на броду и скели, стабилитет брода и скеле; постављање брода и скеле за укрцавање и искрцавање терета; заштита трупа од деформације и прелома и заштита терета; распоред терета с обзиром на чврстоћу и стабилитет брода и скеле; одређивање количине терета на броду и скели; луке, пристаништа, привремена претоварна места, лучка делатност, лучки оператер, скелски прелази, надлежности Агенције за управљање лукама (усмено); 
	
(5) страни језик (руски или француски, односно немачки): познавање пловидбене терминологије; читање и превођење стручног текста уз употребу речника, конверзација (писмено и усмено);
3) За звање заповедника врсте Ц:
(1) навигација и сигнализација: појам водних и пловних путева; водни и пловни путеви у Републици Србији; детаљно познавање пловног пута и објеката безбедности пловидбе за самостално управљање брода на деоници пловног пута за коју полаже испит; правила пловидбе у свим временским условима; пловидба на рекама; дневно и ноћно обележавање бродова; звучни знаци бродова, познавање општих географских, хидролошких, метеоролошких и морфолошких услова за пловидбу: влажност ваздуха, магла, струјање ваздуха, атмосферски талози, карактеристике речних токова, лед, водостај – праћење водостаја, прогнозе и др.; процес пловидбе и маневрисање бродом у свим условима; употреба навигационих инструмената и уређајa; употреба пловидбених карата, Речних информационих сервиса (RIS) и Сервиса за управљање бродским саобраћајем (VTS) и других наутичких помагала; обележавање пловног пута и објекти безбедности пловидбе, бродске преводнице, маневар превођења, зимовници, сидришта, склоништа; ред у пристаништу, сидришту и зимовнику; пловидбене незгоде; поступак у ванредним ситуацијама; везивање пловила – врсте ужади (усмено и практично); 
	
(2) пловидбено право и прописи: национални прописи о безбедности пловидбе; државна припадност пловила; основно познавање техничких правила за бродове унутрашње пловидбе, технички преглед бродова; познавање права унутрашње пловидбе; надлежни органи за безбедност пловидбе, инспекцијски надзор; бродске исправе и књиге и њихово вођење; исправе чланова посаде; права и дужности заповедника брода и других чланова посаде брода; превозне исправе; здравствена способност бродараца; поступци у случају пловидбених незгода; уписници пловила; здравствени прописи; правила о поступању са бродским теретом и превозним исправама; сигурносна заштита пловила; заштита на раду; прописи о заштити воде и животне средине од загађења са пловила (усмено); 
	
(3) бродоградња: основни појмови о бродоградњи; врсте пловила; главни делови пловила; пловност пловила, основни принципи пловности; истиснина и носивост пловила; баждарење пловила; стабилитет; отпори при пловидби пловила; погонски уређај брода; претовар и слагање терета; елементи бродског трупа – способност бродског трупа у погледу чврстоће, водонепропусности, пловности, стабилитета и маневарских способности; палубни уређаји и опрема за сидрење, привез, навигацију, кормиларење, сигнализацију и везу; спашавање и гашење од пожара; функционисање, руковање и одржавање опреме; одржавање бродског трупа и просторија (усмено);
(4) претовар и превоз терета: опште о терету, врсте терета; претоварни уређаји на броду; начин укрцавања, искрцавања и слагања терета; стабилитет брода; постављање брода за укрцавање и искрцавање терета; распоред терета с обзиром на чврстоћу и стабилитет брода; заштита трупа од деформације и прелома и заштита терета; одређивање количине терета на броду; луке, пристаништа, привремена претоварна места, лучка делатност, лучки оператер, надлежности Агенције за управљање лукама (усмено); 
	
(5) страни језик (руски или француски, односно немачки): познавање пловидбене терминологије; читање и превођење стручног текста уз употребу речника, конверзација (писмено и усмено);
4) За звање крмара:
(1) навигација и сигнализација: општи појмови о водном и пловном путу, пловни путеви у Републици Србији; европски водни путеви од међународног значаја; детаљно познавање пловног пута и објеката безбедности пловидбе за самостално управљање кормилом на деоници за коју полаже испит; пловидба на рекама; бродске преводнице, зимовници, склоништа; крмарење бродом, тегљеним, бочним и потискиваним саставом; звучни и оптички сигнали и ознаке за обележавање пловног пута; познавање општих хидролошких, метеоролошких услова за пловидбу: влажност ваздуха, магла, струјање ваздуха, атмосферски талози, карактеристике речних токова, лед, водостај – праћење водостаја, прогнозе; вођење дневника водостаја и др.; сметње на пловном путу, маневрисање бродом и саставима; везивање брода, врста и назив ужади; руковање навигационим инструментима и уређајима; употреба пловидбених карата, Речних информационих сервиса (RIS) и Сервиса за управљање бродским саобраћајем (VTS) и других наутичких помагала; обрачун висине слободног пролаза испод мостова; пловидбене незгоде; секторске пловидбене норме и формирање састава (усмено и практично);
(2) пловидбени прописи: познавање прописа о безбедности пловидбе и правила пловидбе на водним путевима; исправе и књиге брода; исправе чланова посаде брода; здравствена способност чланова посаде брода; лучка капетанија – надлежност; дужности посаде брода; ознаке за идентификацију брода, државна припадност брода; способност брода за пловидбу – врсте техничких прегледа; поступци код пловидбених незгода; сигурносна заштита пловила; заштита на раду; прописи о заштити воде и животне средине од загађења са пловила; поступак у ванредним ситуацијама (усмено);
(3) претовар и превоз терета: опште о терету; врсте терета; претоварни уређаји на броду; руковање и одржавање кормиларских уређаја и опреме; уређаји за вучу и сидрење; погонска средства брода; утицај погонских средстава и кормила на управљање бродом и саставом; начин укрцавања, искрцавања и слагања терета; постављање брода за укрцавање и искрцавање терета; распоред терета с обзиром на чврстоћу и стабилитет брода; одређивање количине терета на броду; утицај погонских средстава и кормила на управљање бродом и саставом; луке, пристаништа и привремена претоварна места (усмено);
(4) страни језик (руски или француски, односно немачки); познавање пловидбене терминологије; читање и превођење стручног текста уз употребу речника, конверзација (писмено и усмено);
5) За звање вође палубе:
(1) навигација и сигнализација: општи појмови о водном путу; појам и подела водних и пловних путева; пловни путеви у Републици Србији; детаљно познавање сектора водног пута за који се оспособљава; пловидба на рекама; објекти безбедности пловидбе; бродске преводнице, зимовници, склоништа; звучни и оптички сигнали и ознаке за обележавање пловног пута; сметње на пловном путу; маневрисање у свим временским условима; појам о водостању и водостају, водомери и мерење водостаја; везивање брода; врста и назив ужади; руковање навигационим инструментима и уређајима; обрачун висине слободног пролаза испод мостова; пловидбене незгоде; секторске пловидбене норме и формирање састава (усмено и практично);
(2) пловидбени прописи: исправе и књиге бродова; исправе чланова посаде брода; здравствена способност чланова посаде брода; превозне исправе; лучке капетаније – надлежности; способност брода за пловидбу – технички прегледи; правила пловидбе; дужност чланова посаде брода; обавезе вође палубе при преласку државне границе; сигурносна заштита пловила; заштита на раду; поступак у ванредним ситуацијама; прописи о заштити воде и животне средине од загађења са пловила (усмено);
(3) бродоградња: опрема, одржавање бродске опреме и уређаја; претовар и слагање терета; основни појмови о елементима бродског трупа – способност бродског трупа у погледу чврстоће, водонепропусности, пловности, стабилитета, истиснине и маневарских способности; уређаји и опрема; функционисање, руковање и одржавање опреме; одржавање бродског терета и просторија; палубни уређаји (усмено);

(4) претовар и превоз терета: опште о терету; врсте терета; претоварни уређаји на броду; руковање и одржавање кормиларских уређаја и опреме; уређаји за вучу и сидрење; погонска средства брода; утицај погонских средстава и кормила на управљање бродом и саставом; начин укрцавања, искрцавања и слагања терета; заштита трупа од деформација и прелома и заштита терета; постављање брода за укрцавање и искрцавање терета; распоред терета с обзиром на чврстоћу и стабилитет брода; одређивање количине терета на броду; луке, пристаништа, привремена претоварна места (усмено);
6) За звање морнара:
(1) навигација и сигнализација: општи појмови о водном путу; појам водних и пловних путева; пловни путеви у Републици Србији; познавање сектора водног пута за који се оспособљава; пловидба на рекама, звучни и оптички сигнали и ознаке за обележавање пловног пута; објекти безбедности пловидбе, бродске преводнице, зимовници, склоништа; сметње на пловном путу; маневрисање брода, односно скеле без сопственог погона; везивање брода, односно скеле без сопственог погона, врста и назив ужади; руковање навигационим инструментима и уређајима; познавање општих хидролошких, метеоролошких услова за пловидбу: влажност ваздуха, магла, струјање ваздуха, атмосферски талози; карактеристике речних токова; лед, водостај – праћење водостаја, значај водостаја за пловидбу, прогнозе времена; вођење дневника водостаја; пловидбене незгоде; секторске пловидбене норме (усмено и практично);
(2) пловидбени прописи: опште о пловидбеним прописима; исправе и књиге брода, однoсно скеле; исправе чланова посаде; здравствена способност чланова посаде брода; превозне исправе; лучке капетаније – надлежности; способност пловила за пловидбу; правила пловидбе – правила пловидбе на скелском прелазу; дужност чланова посаде брода; дужност заповедника брода – скеле; сигурносна заштита пловила; заштита на раду; поступак у ванредним ситуацијама; прописи о заштити воде и животне средине од загађења са пловила (усмено);
(3) бродоградња: опрема, одржавање бродске опреме и уређаја; основни појмови о елементима бродског трупа – способност бродског трупа у погледу чврстоће, водонепропусности, пловности, стабилитета и маневарских способности; уређаји и опрема; функционисање, руковање и одржавање опреме; заштита трупа од деформација и прелома и заштита терета; одржавање бродског терета и просторија, палубни уређаји (усмено); 
	
(4) претовар и превоз терета: опште о терету; врсте терета; обележавање пловног пута на скелском прелазу; претоварни уређаји на броду и скели без сопственог погона; руковање и одржавање кормиларских уређаја и опреме; уређаји за вучу и сидрење; начин укрцавања, искрцавања и слагања терета; постављање брода, односно скеле за укрцавање и искрцавање терета; распоред терета обзиром на чврстоћу и стабилитет брода, односно скеле; одређивање количине терета на броду, односно скели; скелски прелази (усмено);
7) За звање руковаоца техничког пловног објекта:
(1) навигација и сигнализација: општи појмови о пловидби и сигнализацији; појмови о водном и пловном путу, звучни и оптички сигнали и ознаке за обележавање пловног пута; подела унутрашњих пловних путева; пловидба рекама; објекти безбедности пловидбе; хидрометеоролошки услови и утицај на рад техничког пловног објекта; карактеристике речног корита, лед, водостај – праћење, мерење, водомери, ерозија, општи појмови о регулацији река; регулациони радови на пловном путу; одржавање пловних путева; врсте радова, техничка средства; сидрење и везивање техничког пловног објекта на радној деоници; маневрисање техничких пловних објеката; извођење багерских радова; рад техничког пловног објекта према елаборату; руковање дизалицом; поступци приликом дизања терета; маневрисање техничким пловним објектом (усмено и практично);
(2) пловидбени, технички и други прописи: познавање прописа о безбедности унутрашње пловидбе; правила пловидбе на водним путевима у свим временским условима; објекти безбедности пловидбе; органи надлежни за безбедност пловидбе; познавање техничких правила за бродове унутрашње пловидбе и других правила која се односе на техничке пловне објекте; познавање прописа о градњи и водама, водном добру, пловидбене незгоде, дужности заповедника и чланова посаде; поступак у ванредним ситуацијама; бродске исправе и књиге и њихово вођење; сигурносна заштита пловила; заштита на раду; прописи о заштити воде и животне средине од загађења са пловила (усмено);
(3) бродоградња: општи појмови о бродоградњи; врсте пловила; елементи бродског трупа – способност бродског трупа у погледу чврстоће, водонепропусности, пловности, стабилитета и маневарских способности; истиснина и носивост; погонски уређај брода; отпори при пловидби брода; палубни уређаји и опрема; претовар и слагање терета; уређаји и опрема за сидрење, привез; функционисање руковање и одржавање опреме; поступци приликом утовара и истовара с обзиром на стабилитет; заштита трупа од деформација и прелома и заштита терета; одржавање бродског трупа и просторија; истиснина, сопствена тежина и носивост пловних дизалица (усмено);
(4) страни језик (руски или француски, односно немачки): познавање пловидбене терминологије; читање и превођење стручног текста уз употребу речника, конверзација (писмено и усмено);
8) за звање машинисте:
(1) бродска погонска постројења: погон и одржавање бродских мотора; конструктивно и функционално повезивање саставних делова мотора; радни процес четворотактног дизел мотора с директним убризгавањем горива у цилиндар и убризгавањем горива у предкомору; четворотактни и двотактни дизел мотор; пуњење и испирање – системи цилиндра двотактног дизел мотора; сагоревање горива – непотпуно сагоревање горива; вентили и сисаљке за убризгавање горива; стварање гориве смесе; облици компресионог простора, степен компресије и утицај на сагоревање; уређај за повећање снаге мотора и покретање мотора; покретне копче, редуктори, осовински вод; уређаји за контролу рада мотора и даљинско управљање постројењем; системи за хлађење и подмазивање мотора; физичка и хемијска својства горива; погон и одржавање мотора; економичност рада и степен искоришћености главних мотора; припрема и извођење редовних и генералних поправки мотора; прорачун залиха и потрошње горива и мазива, воде и потрошног материјала; уља за подмазивање мотора; поступци у случају хаварија бродских постројења и провера оспособљености за утврђивање узрока хаварија бродских постројења и отклањања хаварије; распрема и конзервирање постројења; аутоматизација мотора у функцији безбедности рада мотора (усмено и практично);
(2) бродске помоћне машине и уређаји: врсте и сврха помоћних бродских машина и уређаја; бродске сисаљке (стапне, центрифугалне, вијчане, зупчасте); стапни компресори; вентилатори за измену ваздуха у машинском простору; поправка на помоћним моторима и палубним уређајима; сепаратори моторног уља, горива и замуљене воде; грејачи и хидрофори воде; хидраулички кормиларски погон; бродске инсталације, вентилске станице; терморегулатори – термостати; котлови и горионице за централно грејање; посуде под притиском за покретање главних мотора; преносиоци снаге код бродских машина; врсте расхладних уређаја; бродски цевни системи (усмено и практично);
(3) бродска електротехника и уређаји: конструктивно и функционално познавање бродских електричних машина, уређаја и инсталација; извори електричне енергије и врсте струје (једносмерна и наизменична), генератори, електромотори и покретање једносмерне струје; снага наизменичне струје; генератори, трофазни генертор, електромотори, трансформатори наизменичне струје; исправљачи струје; рад агрегата и њихово укључивање у електричну мрежу; електрични мерни инструменти; електричне инсталације; кондезатори, напон, јачина и отпор, отпорници, акумулатори; одржавање и економија електричних постројења; аутоматизација и електроника у функцији безбедности бродских машина; сигурносни аутоматски прекидачи (усмено и практично);
(4) пловидбени, технички и други прописи: прописи о безбедности пловидбе; прописи о техничком надзору; техничка правила за утврђивање способности бродова за пловидбу – врсте и рокови техничких прегледа бродова; надлежности Управе за утврђивање способности бродова за пловидбу; бродске исправе и књиге и њихово вођење; исправе чланова посаде; дужности чланова посаде; основни појмови о правилима пловидбе; органи надлежни за безбедност пловидбе; сигурносна заштита пловила; заштита на раду; прописи о заштити воде и животне средине од загађења са пловила (усмено);
9) за звање машиновође:
(1) бродска постројења: врсте и принцип рада бродских мотора; укључивање мотора; опслуживање мотора у погону; експлоатација бродских мотора и економија погона; прорачун снаге мотора помоћу индицираних дијаграма; опслуживање котлова у погону; врсте и намена бродских стапних машина и бродских турбина; погон и одржавање мотора; врсте и намена бродских помоћних постројења; преносници снаге код бродских машина; бродске палубне машине и уређаји; бродски цевни системи; провера оспособљености за утврђивање узрока хаварија бродских постројења и отклањања хаварије (усмено и практично);
(2) бродска електротехника и аутоматизација погона: електричне машине и уређаји; електричне бродске инсталације; рад агрегата и њихово укључивање у електричну мрежу; извори електричне енергије и врсте струје; сигурносне мере и електрични мерни инструменти; одржавање и економија електричних постројења; хидраулички уређаји (усмено и практично);
(3) пловидбени, технички и други прописи: прописи о техничком надзору; надлежност и техничка правила за утврђивање способности бродова за пловидбу; бродске исправе и књиге и њихово вођење; органи надлежни за безбедност пловидбе; надлежности Управе за утврђивање способности бродова за пловидбу; основни појмови о правилима пловидбе; сигурносна заштита пловила; заштита на раду; прописи о заштити воде и животне средине од загађења са пловила (усмено).
Члан 3.
Програм стручног испита за стицање овлашћења о посебној оспособљености чланова посаде бродова трговачке морнарице обухвата предмете, и то:
1) За управљање путничким пловилом:
(1) управљање путничким пловилом и организација превоза путника: основе техничких правила за путничка пловила (стабилитет у случају оштећења, подела на непропусне делове, линија највећег газа); прва помоћ у случају пловидбене незгоде; спречавање и гашење пожара на путничким пловилима и коришћење противпожарне опреме; методе спашавања људских живота и опреме; заштита путника – опште и посебно у случају напуштања пловила, оштећења пловила, судара, насукивања, пожара, експлозија и других случајева који могу да изазову панику; познавање безбедносних упутстава (излази у случају опасности, покретни мост, односно бродске мердевине, употреба опреме) (усмено и практично);
2) За руковање радио-телефонским уређајем:
(1) радиокомуникација и руковање радиотелефонским уређајем: основни појмови о вршењу радио-службе; врсте и употреба радио-станице у пловидби; таблице канала и фреквенција; општи поступак за успостављање везе; ред првенства у радио саобраћају, припрема позива и позивање; радио-телеграми; врсте порука; поступци код обављања комуникације у случају опасности – почетак комуникације опасности, одговор на позив, прослеђивање поруке о опасности, ограничени режим рада на каналима за опасност и његов завршетак, процедура комуникације хитности и безбедности; тестирање радио уређаја – избор канала и подешавање, ограничење снаге одашиљача; сметње, врсте антена; основе одржавања и напајања радио уређаја (усмено и практично);
(2) прописи о радиотелефонској служби: познавање Регионалног договора о радиотелефонској служби на унутрашњим пловним путевима и других међународних прописа, као и домаћих прописа; исправе за пловила и чланове посаде у вези са радио телефонским уређајем; обавеза јављања за одређена пловила; одговорност за рад са радио уређајем; тајност радиокомуникација (усмено);
3) За управљање пловилом уз помоћ радара:
(1) теорија радара и опслуживање радарског уређаја: основни појмови о радару; радиоталаси – брзина и смер распростирања таласа; начин рада радара – фреквенција, снага емисије; антена, домет радара, грешке при раду радара; време укључивања радара; подешавања контраста и осветљења, домета, пригушивача и филтера; процена квалитета слике, показивачи брзине окретања; правила пловидбе уз помоћ радара, пловидба у посебним условима – отказивање опреме, опасност у пловидби, препреке на пловном путу (усмено и практично);
(2) тумачење радарске слике: одређивање позиције, правца и брзине кретања пловила; процена понашања других учесника у пловидби; значења помоћних елемената на радарској слици; ограничења у могућностима пријема информација путем радара; сметње на радарској слици; коришћење показивача правца; пловидба уз помоћ радара; сметње на радарској слици – сметње које производи сопствено пловило, сметње које настају због окружења, сметње које настају због других радарских уређаја и могућности за њихово ублажавање (теоријски и практично).
Члан 4.
Програм стручног испита о поступцима у случају опасности на броду обухвата предмете, и то:
1) спречавање незгода на броду: опасност на пловилу, комуникација у случају опасности; поступак услед пада човека у воду; коришћење прслука, појаса и чамца за спашавање; напуштање брода – наредба заповедника; поступци код потонућа брода, познавање зборног места на броду, познавање и коришћење помоћних излаза за напуштање брода; затварање водопропусних врата, отвора и прозора на броду;
2) пружање прве медицинске помоћи на броду: врсте повреда на броду; пружање прве медицинске помоћи повређенима; поступци непосредно после повреде; бродска апотека;
3) пожар на пловилу: основни појмови о противпожарној заштити; откривање пожара; непосредан поступак код пожара, коришћење апарата и других средстава за гашење пожара; наредбе заповедника за напуштање пловила; затварање непропусних вентила (усмено).
Начин полагања стручног испита
Члан 5. 
Стручни испит полаже се пред комисијом за полагање стручног испита (у даљем тексту: комисија), коју образује министар надлежан за послове саобраћаја (у даљем тексту: министар).
Комисија се састоји од председника, два члана и секретара, који имају заменике.
Председник, чланови и секретар комисије, односно њихови заменици, именују се на период од четири године.
На предлог председника комисије, могу се за поједине предмете ангажовати испитивачи ван састава комисије.
Административно-стручне послове за комисију обавља секретар.
Председнику, члановима комисије, њиховим заменицима и испитивачима припада накнада за рад у комисији, чија се висина одређује решењем о њеном образовању.
Члан 6.
Председник и чланови комисије, односно њихови заменици, су испитивачи градива из појединих предмета и треба да поседују неопходно стручно знање из области унутрашње пловидбе.
Председник и заменик председника комисије треба да имају одговарајуће овлашћење за које кандидат полаже стручни испит.
Члан 7.
Писмена пријава за полагање стручног испита подноси се министарству.
Пријава за полагање испита садржи име, очево име и презиме, ЈМБГ, датум и место рођења кандидата, пребивалиште и назнаку звања, односно посебне оспособљености за које се пријављује полагање.
Уз пријаву подносе се докази да кандидат испуњава услове за полагање стручног испита за стицање одређеног звања у складу са прописом којим су уређени услови за стицање звања чланова посаде брода унутрашње пловидбе, и то:
1) фотокопија личне карте;
2) фотокопија важећег извештаја о здравственој способности или фотокопија важеће бродарске књижице; 
	
3) фотокопија дипломе о стеченом одговарајућем образовању, оверена код органа надлежног за оверу преписа;
4) доказ о одговарајућем пловидбеном стажу (извод из укрцања издат од стране надлежне лучке капетаније) и бродарска књижица на увид;
5) фотокопија важећег овлашћења о оспособљености – оригинал на увид или оверена фотокопија код органа надлежног за оверу преписа;
6) фотокопија одговарајућег овлашћења о посебној оспособљености за вршење посебних послова на броду, ако је то прописано као услов за стицање одређеног звања – оригинал на увид или оверена фотокопија код органа надлежног за оверу преписа;
7) доказ о уплати средстава на име трошкова полагања стручног испита и административне таксе.
Члан 8.
Председник комисије одређује датум, време и место полагања испита о чему секретар комисије обавештава кандидате најкасније 15 дана пре дана одређеног за полагање испита.
Члан 9.
Секретар комисије прима пријаве за испит најкасније пет дана пре дана одређеног за испит, после чега пријаве са приложеним доказима разматра комисија која увидом у приложену документацију констатује који кандидати испуњавају услове да приступе испиту. 
	
Секретар комисије обавештава кандидате који испуњавају услове да могу приступити испиту. 
	
Пре почетка испита секретар комисије утврђује идентитет кандидата увидом у личну карту и упознаје га о начину полагања испита.
Члан 10.
Стручни испит састоји се од усменог дела и практичног дела.
Практични део стручног испита полаже се на броду.
Кандидат полаже практични део испита, уколико је положио усмени део испита.
Предмете стручног испита кандидат полаже писмено и усмено.
Кандидат се на стручном испиту оцењује посебно за сваки предмет оценом „задовољио” или „није задовољио”.
Коначан успех кандидата на стручном испиту утврђује комисија.
Коначан успех кандидата оцењује се оценом: „положио”, „упућује се на поправни испит” или „није положио”.
Оценом „положио” оцењује се кандидат који је задовољио из свих предмета стручног испита.
Оценом „упућује се на поправни испит” оцењује се кандидат који није задовољио из једног предмета стручног испита.
Оценом „није положио” оцењује се кандидат који није задовољио из више од једног предмета стручног испита.
Члан 11.
Кандидат који није положио стручни испит може поново да полаже испит у року који не може да буде краћи од три месеца од дана претходног полагања испита.
Кандидат може само једанпут полагати поправни испит, у року који не може да буде краћи од 30 дана од дана претходног полагања испита.
Кандидат који на поправном испиту не задовољи сматра се да није положио стручни испит.
Члан 12.
Ако кандидат не приступи полагању стручног испита, а свој изостанак писано не оправда пре почетка полагања испита, односно ако неоправдано одустане од започетог полагања испита, сматраће се да није положио стручни испит.
Започето полагање испита може се одложити ако је кандидат због болести или из другог оправданог разлога спречен да настави полагање испита.
О одлагању стручног испита одлучује комисија.
Члан 13.
О току стручног испита води се записник у који се уносе подаци од значаја за ток испита, као и оцена кандидата на испиту.
Записник потписују председник, чланови комисије, секретар комисије, испитивачи, односно њихови заменици. 
	
Секретар комисије води евиденцију кандидата која су полагали стручни испит која садржи: податке о кандидату који је положио испит, број евиденције, име и презиме, ЈМБГ, датум и место рођења, пребивалиште, датум и место полагања испита, успех на испиту, датум издавања уверења и стечено звање, односно посебну оспособљеност.
Члан 14.
На основу резултата стручног испита, кандидату који је положио испит, издаје се уверење о положеном стручном испиту.
Уверење из става 1. овог члана садржи:
1) назив министарства које је издало уверење;
2) пропис на основу кога се издаје уверење;
3) име, презиме, ЈМБГ, датум и место рођења кандидата;
4) назив испита и датум полагања;
5) стечено звање, односно посебна оспособљеност;
6) број из евиденције, датум и место издавања уверења;
7) потпис председника комисије и печат министарства.
Уверење из става 1. овог члана оверава се печатом министарства.


	На основу резултата стручног испита, кандидату који је положио испит за 
	звање заповедника врсте А и заповедника врсте Б издаје се потврда о сектору 
	водног пута за који је положио стручни испит која садржи: име, презиме, 
	фотографију, датум и место рођења, број и датум издавања овлашћења, сектор 
	водног пута, број, датум и место издавања, потпис и печат лучке капетаније.*
*Службени гласник 
	РС, број 28/2015
 
Завршне одредбе
Члан 15.
Даном ступања на снагу овог правилника престају да важе Правилник о начину полагања стручног испита за стицање звања чланова посаде трговачке морнарице („Службени гласник СРС”, број 29/83) и Правилник о програму стручног испита и начину полагања за стицање звања чланова посаде бродова унутрашње пловидбе југословенске трговачке морнарице („Службени лист СРЈ”, број 20/98).
Члан 16.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00054/2013-06
У Београду, 24. јуна 2013. године
Министар,
Милутин Мркоњић,
с.р.