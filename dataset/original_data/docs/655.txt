На основу члана 43. став 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), на предлог Канцеларије за људска и мањинска права, 
	
Влада доноси
 
ЗАКЉУЧАК

"Службени гласник РС", број 107 од 8. октобра 
	2014.
 
1. Усваја се Акциони план за примену Стратегије превенције и заштите од дискриминације за период од 2014. до 2018. године, који је саставни део овог закључка.
2. Овај закључак објавити у „Службеном гласнику Републике Србије”.
 
05 број 90-11489/2014
У Београду, 2. октобра 2014. године
Влада
Председник, 
Александар Вучић, 
	с.р.
 
АКЦИОНИ ПЛАН за примену Стратегије превенције и заштите од дискриминације за период од 2014. до 2018. године
I. УВОД
Доношењем Стратегије превенције и заштите од дискриминације (у даљем тексту: Стратегија) Република Србија се определила за системску изградњу институционалног и законодавног оквира као и механизама борбе против дискриминације. Стратегија представља средњорочни стратешки документ који садржи циљеве који ће се реализовати у наредних пет година.
Оквир за спровођење стратешких циљева прецизиран је кроз Акциони план за примену Стратегије превенције и заштите од дискриминације за период од 2014. до 2018. године (у даљем тексту: Акциони план), који ће омогућити реализацију циљева и мера утврђених Стратегијом, и системски надзор над њеним спровођењем. Акционим планом предвиђене су конкретне мере и активности неопходне за реализацију стратешких циљева, рокови, одговорни субјекти и ресурси за реализацију. Такође, дефинисани су и показатељи испуњености активности, на основу којих ће се пратити степен њихове реализације, као и показатељи за процену успешности постављених циљева. У вршењу надзора над спровођењем Стратегије, Канцеларија за људска и мањинска права користиће искључиво индикаторе испуњености активности. Документи и остали материјали који се у оквиру ових индикатора наводе, достављају се Канцеларији за људска и мањинска права као доказ да су активности реализоване. 
	
II. СКРАЋЕНИЦЕ, ОПШТЕ НАПОМЕНЕ, МЕХАНИЗАМ ПРАЋЕЊА И СРЕДСТВА ЗА РЕАЛИЗАЦИЈУ
2.1. СКРАЋЕНИЦЕ 
ВКС – Врховни касациони суд
ВСС – Високи савет судства
ДВЈ – Државно веће тужилаца
ЗВКОВ – Завод за вредновање квалитета образовања и васпитања 
ЗНС – Завод за уџбенике и наставна средства
ЈЛС – Јединице локалне самоуправе
КЕИ – Канцеларија за европске интеграције
КСЦД – Канцеларија за сарадњу са цивилним друштвом
КИМ – Комесаријат за избеглице и миграције
МЗ – Министарство здравља
МЕО – Међународне организације
МКИ – Министарство културе и информисања
МГСИ – Министарство грађевинарства, саобраћаја и инфраструктуре
МПР – Министарство правде 
МП – Министарство привреде
МПНТР – Министарство просвете, науке и технолошког развоја
МДУЛС – Министарство државне управе и локалне самоуправе
МРЗБСП – Министарство за рад, запошљавање, борачка и социјална питања
МОС – Министарство омладине и спорта
МО – Министарство одбране
МСП – Министарство спољних послова
МУП – Министарство унутрашњих послова
МФ – Министарство финансија
НООИС – Национална организација особа са инвалидитетом
НСНМ – Национални савет националних мањина
НС РНМ – Национални савет ромске националне мањине.
НСЗ – Национална служба за запошљавање
ОЦД – Организација цивилног друштва
РЈТ – Републички јавни тужилац
РФПИО – Републички фонд за пензијско и инвалидско осигурање
РСзаЈП – Републички секретаријат за јавне политике
СИПРУ – Тим за социјално укључивање и смањење сиромаштва
СЕ Савет – Социјално-економски савет
СОИН – Савет за особе са инвалидитетом
СУК – Служба за управљање кадровима
СКГО – Стална конференција градова и општина
УИКС – Управа за извршење кривичних санкција
УзаСЦВЗ – Управа за сарадњу с црквама и верским заједницама
У случају промене назива државног органа, односно тела, скраћенице државног органа, односно тела које се користе у Акционом плану, односиће се на орган, односно тело које је преузело делокруг њихових послова. 
	
2.2. ОПШТЕ НАПОМЕНЕ
1. Рокови се рачунају од дана објављивања Акционог плана, осим уколико је другачије одређено.
2. Акциони план, за разлику од Стратегије, предвиђа активности и мере за спровођење Стратегије по областима, а не по осетљивим друштвеним групама. На овај начин, обезбеђено је да надлежни државни органи имају лакши преглед мерама и активностима за које се појављују као одговорни реализатори мере и учесници у спровођењу конкретне мере/активности.
3. Области стратегије су обједињене – опште области и посебне области. Обједињене области су: Државна управа и забрана дискриминације и Полиција безбедност и правосуђе, а посебне области су: Образовање и професионална едукација; Рад и запошљавање; Брак; породични односи и наслеђивање; Здравство, здравствена, социјална заштита и становање; Омладина, спорт, култура и медији и Регионални развој и локална самоуправа.
4. Свака мера утврђена је у одређеној области и нумерисана је одређеним бројем. Ако постоји веза са другим мерама или активностима из других мера, оне су јасно означене у појединим рубрикама. У областима Стратегије (обједињеним – општим и посебним), мере су подељене, у зависности од степена општости на следећи начин: 
	
4.1. Опште мере (за које су посебно формулисане активности, индикатори, реализатори, рок и потребни ресурси).
4.2. Опште мере у оквиру које су утврђене посебне мере у односу на конкретне осетљиве друштвене групе (ове мере имају додатни број испред формулисане мере у рубрици 3. За сваку посебну меру у оквиру овакве опште мере утврђене су посебне активности, индикатори, учесници, рок реализације и потребни ресурси. У одређеним случајевима, и општа мера у оквиру које су ове посебне мере садржане, садржи посебне активности, индикаторе и рок реализације и упућује да општа мера може бити додатно проширена и другим посебним мерама, ако за тим настане потреба у току реализације Акционог плана.
4.3. Опште мере у оквиру које су утврђене посебне мере у односу на више осетљивих група.
4.4. Посебне мере, које се односе само на одређену осетљиву групу. У овом случају, мера носи редни број у рубрици 1, рубрика 2. опште мере је непопуњена, а у рубрици 3. садржан је број и формулација посебне мере. Изузетно, посебна мера која се односи на одређену осетљиву групу, није у оквиру опште мере за коју су посебно формулисане активности, индикатори, реализатори, рок и посебни ресурси.
4.5. Када се мера односи на прикупљање, обраду, складиштење или размену информација које се тичу података о личности, она подразумева да се реализација мере мора уредити законом, односно реализовати у складу са Законом који уређује заштиту података о личности. У овом случају, подзаконским актом се могу уређивати само техничка питања у вези са обрадом података, јер подзаконски акт не може бити валидан правни основ за обраду података о личности.
5. Kолонa 6 – хоризонтално је подељена на Реализаторе мере и Учеснике. 
	
Реализатор мере је орган државне управе, служба односно тело Владе и др. субјект одговоран за реализацију мере. 
	
Учесници су сви други субјекти (органи државне управе, други држави органи/органи, службе владе, организације цивилног друштва, међународне организације и др.), који су у Акционом плану идентификовани (препознати) као субјекти који могу да допринесу реализацији мере, односно активности. Организације цивилног друштва, синдикати и међународне организације, као учесници могу бити укључене у реализацију активности у оквиру мера утврђених Акционим планом саветодавно и на друге начине, на иницијативу реализатора мере. 
	
Независни државни органи (Заштитник грађана, Повереник за информације од јавног значаја и заштиту података о личности, Повереник за заштиту равноправности, Покрајински омбудсман и др.), могу се самоиницијативно укључити да саветодавно и на друге начине допринесу реализацији активности у оквиру мера утврђених Акционог планом које су у вези са обављањем послова из њихове надлежности и делокруга, у обиму и на начин који не угрожава њихов независан положај и контролну функцију. 
	
6. Индикатор/и за спроведену активност могу се односити на једну или више активности. 
	
7. У рубрици: рок, садржан је податак када активност у оквиру сваке мере мора бити реализована са завршетком одређеног квартала. Квартали су:
7.1. Први квартал: 1. јануар – 31. март календарске године
7.2. Други квартал: 1. април – 30. јун календарске године
7.3. Трећи квартал: 1. јул – 30. септембар календарске године
7.4. Четврти квартал: 1. октобар – 31. децембар календарске године
Одредница „континуирано” у колони која предвиђа рокове за реализацију мере односи се на активности у оквиру мере које се циклично понављају (на пример, „праћење реализације”) до завршетка последњег квартала 2017. године (31. децембар 2017. године). У том случају, надзор ће се вршити тако што ће се утврђивати да ли је одговорни учесник за сваку календарску годину важења Стратегије спровео активности, с обзиром на, у Акционом плану, наведене индикаторе.
Акциони план је усаглашен са релевантним акционим плановима у оквиру преговора Републике Србије о придруживању Европској унији. 
	
2.3. ПРАЋЕЊЕ И РЕАЛИЗАЦИЈА АКЦИОНОГ ПЛАНА
У оквиру праћења и оцењивања спровођења Стратегије, организоваће се праћење реализације Акционог плана.
Влада ће образовати повремено тело за праћење реализације Акционог плана, које ће пратити напредак у извршењу мера, спровођењу активности, поштовању предвиђених рокова и имати механизам раног упозоравања на изазове у извршењу мера, у складу са Законом о Влади и Пословником Владе.
Повремено тело за праћење реализације Акционог плана биће састављено од представника државних органа, органа аутономне покрајине и локалне самоуправе, представника организација цивилног друштва и других учесника у реализацији мера. 
	
Одлуком о образовању повременог тела за праћење реализације Акционог плана одредиће се послови за које се тело образује, време на које се образује, рокови у којима подноси извештај о свом раду и друга питања везана за његов рад. 
	
2.4. СРЕДСТВА ЗА РЕАЛИЗАЦИЈУ АКЦИОНОГ ПЛАНА
Средства за реализацију мера и активности предвиђених овим акционим планом обезбедиће се из буџета Републике Србије, јединица локалних самоуправа као и из донаторских средстава.
Део средстава за реализацију Акционог плана предвиђено је да се буџетира кроз акционе планове за поглавље 23 и 24 у оквиру преговора Републике Србије о придруживању Европској унији. 
	
Потребна средства планирана за реализацију Акционог плана у периоду од 2014. до 2018. године су 4.034.508.660 РСД, од тога, у наведеном периоду, 2.001.826.083 РСД се обезбеђује из буџета Републике Србије, док је 2.032.682.577 РСД1 планирано из донаторских средстава.
Донаторска средства која су обезбеђена за реализацију мера и активности Акционог плана износе 1.733.682.577 РСД.
Обједињене – опште области Акционог плана су Државна управа и забрана дискриминације и Безбедност, унутрашњи послови и правосуђе. 
	
Потребна средства планирана за реализацију мера и активности Акционог плана у периоду од 2014. до 2018. године у оквиру обједињене – опште области Државна управа и забрана дискриминације износе 1.499.400.438 РСД. Редовна средства планирана за реализацију из буџета Републике Србије износе 1.294.785.000 РСД. У датој области обезбеђена су донаторска средстава у износу од 204.615.438 РСД. 
	
Потребна средства планирана за реализацију мера и активности Акционог плана у периоду од 2014. до 2018. године у оквиру обједињене – опште области Безбедност, унутрашњи послови и правосуђе износе 467.692.053 РСД. Редовна средства планирана за реализацију из буџета Републике Србије износе 318.655.023 РСД. У датој области обезбеђена су донаторска средстава у износу од 149.037.030 РСД. 
	
Посебне области Акционог плана су: Образовање и професионална едукација, Рад и запошљавање, Брак, породични односи и наслеђивање, Здравство, здравствена, социјална заштита и становање, Омладина, спорт, култура и медији и Регионални развој и локална самоуправа.
Потребна средства планирана за реализацију мера и активности Акционог плана у периоду од 2014. до 2018. године у оквиру посебне области Образовање и професионална едукација износе 283.455.669 РСД. Редовна средства планирана за реализацију из буџета Републике Србије износе 29.530.060 РСД. За реализацију мера и активности до краја 2016. године, планирана су и обезбеђена донаторска средстава у износу од 253.925.609 РСД. 
	
У оквиру посебне области Рад и запошљавање исказана су планирана средства за реализацију мера и активности Акционог плана у износу од 30.959.500 РСД2. Потребна приказана средства за реализацију у наведеном периоду из буџета Републике Србије износе 400.000 РСД. За реализацију мера и активности до краја 2015. године, планирана су и обезбеђена донаторска средстава у износу од 30.559.500 РСД. 
	
Мере и активности у вези са посебном облашћу Брак, породични односи и наслеђивање реализоваће се из редовних буџетских средстава као и могућих донаторских средстава.
Потребна средства планирана за реализацију мера и активности Акционог плана у периоду од 2014. до 2018. године у оквиру посебне области Здравство, здравствена, социјална заштита и становање износе 1.313.331.000 РСД. Редовна средства планирана за реализацију из буџета Републике Србије износе 229.456.000 РСД. За реализацију мера и активности до краја 2017. године, планирана су и обезбеђена донаторска средстава у износу од 1.083.875.000 РСД. 
	
У оквиру посебне области Омладина, спорт, култура и медији за реализацију мера и активности Акционог плана у периоду од 2014. до 2018. године, планирана су средства у износу од 81.400.000 РСД. Потребна средства за реализацију у наведеном периоду из буџета Републике Србије износе 81.000.000 РСД. За реализацију мера и активности до краја 2015. године, планирана су и обезбеђена донаторска средстава у износу од 400.000 РСД. 
	
Потребна средства планирана за реализацију мера и активности Акционог плана у периоду од 2014. до 2018. године у оквиру посебне области Регионални развој и локална самоуправа износе 358.270.000 РСД. Редовна средства планирана за реализацију из буџета Републике Србије износе 48.000.000 РСД, док потребна донаторска средства су 310.270.000 РСД. За реализацију мера и активности до краја 2015. године, планирана су и обезбеђена донаторска средстава у износу од 11.270.000 РСД. 
	
––––––––––––––
1 По средњем курсу НБС за ЕУР 115, USD 85 и GBP 143
2 Реализација активности из ове области подржана је и буџетским и донаторским средствима укупне вредности 49.490.278 РСД обједињеним у општој мери Државна управа и забрана дискриминације (веза 3.1.1, 3.1.3–-4.2.1)
 
 III._ОБЈЕДИЊЕНЕ 
	ОПШТЕ ОБЛАСТИ СТРАТЕГИЈЕ
 
 IV._ПОСЕБНЕ 
	ОБЛАСТИ СТРАТЕГИЈЕ