На основу члана 26. став 2. Закона о Влади Републике Србије
(„Службени гласник РС”, бр. 5/91 и 45/93),
Влада Републике Србије доноси
 
 
ОДЛУКУ
о образовању Комисије
за граничне прелазе у Републици Србији
„Службени гласник
РС“, број 56 од 30. јуна 2005.
 
 
1. Образује се Комисија за граничне прелазе у Републици
Србији (у даљем тексту: Комисија).
 
2. Задатак Комисије је:
– да разматра питања која се односе на отварање нових, прекатегоризацију
и модернизацију постојећих граничних прелаза, као и затварање појединих граничних
прелаза у Републици Србији,
– да предлаже Влади Републике Србије разматрање и доношење
одлуке на основу поднетих захтева за отварање нових, прекатегоризацију и модернизацију
постојећих граничних прелаза као и затварање појединих граничних прелаза у Републици
Србији.
 
3. Комисија у свом саставу има председника, заменика и чланове.
Радом Комисије руководи председник.
Председника, заменика и чланове Комисије посебним решењем
именује Влада Републике Србије из састава: Министарства унутрашњих послова – Управе
пограничне полиције, Министарства финансија – Управе царина, Министарства за капиталне
инвестиције, Министарства за државну управу и локалну самоуправу, Министарства пољопривреде,
шумарства и водопривреде, Министарства трговине, туризма и услуга, Министарства
здравља и Министарства науке и заштите животне средине, као и других надлежних органа
односно институција.
 
4. Ради извршавања задатака из тачке 2. ове одлуке, Комисија
може образовати стручне тимове и ангажовати истакнуте стручњаке.
 
5. Стручне и административно-техничке послове за потребе
Комисије обављаће Министарство унутрашњих послова Републике Србије – Управа пограничне
полиције.
 
6. Даном ступања на снагу ове одлуке престаје да важи Одлука
о образовању Комисије за граничне прелазе у Републици Србији („Службени гласник
РС”, број 42/03).
 
7. Ова одлука ступа на снагу осмог дана од дана објављивања
у „Службеном гласнику Републике Србије”.
 
 
05 број
119-4037/2005
У Београду, 30. јуна
2005. године

Влада Републике Србије
Председник,

Војислав Коштуница, с.р.