На основу члана 15. став 8, члана 19. став 14, члана 22. став 8, члана 23. став 12, члана 29. став 2. и члана 30. став 5. Закона о безбедности и интероперабилности железнице („Службени гласник РС”, бр. 104/13, 66/15 – др. закон и 92/15), 
Дирекција за железнице доноси
 
ПРАВИЛНИК
о оцењивању усаглашености чинилаца интероперабилности и елемената структурних подсистема, верификацији структурних подсистема и издавању дозвола за коришћење структурних подсистема 

				"Службени гласник РС", број 5 од 25. јануара 2016.
 
1. Уводне одредбе
Предмет правилника
Члан 1.
Овим правилником прописују се поступци и модули за оцењивање усаглашености и погодности за употребу чинилаца интероперабилности, елементи структурних подсистема на које се примењују национални железнички технички прописи који подлежу оцени усаглашености и погодности за употребу, техничка документација која прати декларацију о усаглашености и декларацију о погодности за употребу, садржина декларације о усаглашености и декларације о погодности за употребу, поступци и модули за верификацију подсистема, техничка документација која се прилаже уз декларацију о верификацији подсистема, садржина декларације о верификацији подсистема, поступак издавања дозволе за коришћење структурних подсистема, документација која се прилаже уз захтев за издавање дозволе за коришћење структурних подсистема, садржина и образац дозволе за коришћење структурних подсистема, поступак издавања дозволе за тип возила, документација која се прилаже уз захтев за издавање дозволе за тип возила, садржина и образац декларације о усаглашености са типом возила, садржина и образац дозволе за тип возила, нумерација дозвола у складу са европским идентификационим бројем и параметри које је потребно проверити у вези са издавањем дозволе за коришћење возила и додатне дозволе за коришћење возила која нису усаглашена са техничким спецификацијама интероперабилности (у даљем тексту: ТСИ).
Значење појединих израза
Члан 2.
Поједини изрази употребљени у овом правилнику имају следеће значење:
1) безбедна интeгрaциja је скуп мера предузeтих у сврху oбезбеђења укључивaњa неког eлeмeнтa (нпр. нoвoг типa вoзилa, пoдсистема, дeлa, кoмпoнeнтe, сaстaвнoг дeлa, прoгрaмскe oпрeмe, пoступкa, oргaнизaциje и сл.) у вeћи систем, кojoм сe нe прoузрoкуje нeприхвaтљив ризик зa систем;
2) верификација подсистема је поступак којим тело за оцену усаглашености проверава и потврђује да је подсистем у складу са одговарајућим техничким прописима; 
3) дозвола за коришћење је исправа којом се дозвољава пуштање у рад подсистема;
4) дозвола за тип возила је исправа којом се потврђује да је тип железничког возила усаглашен са техничким спецификацијама интероперабилности или националним железничким техничким прописима;
5) елементи структурних подсистема су све компоненте, групе компонената, подсклопови или склопови опреме у целини, као и софтвер, уграђени или намењени уградњи у подсистем на које се примењују национални железнички технички прописи;
6) замена у оквиру одржавања је свака замена компоненти деловима који имају исте функције и перформансе у оквиру редовног и ванредног одржавања;
7) именовано тело је тело именовано за оцењивање усаглашености и погодности за употребу елемената структурних подсистема на које се примењују национални железнички технички прописи и за поступак верификације подсистема на које се примењују национални железнички технички прописи; 
8) исправа о усаглашености је декларација о усаглашености, декларација о верификацији, извештај о испитивању, сертификат о усаглашености, сертификат о верификацији или други документ којим се потврђује усаглашеност производа са прописаним захтевима;
9) OTIF је Међувладина организација за међународни железнички превоз;
10) оцењивање погодности за употребу је поступак процене да ли су захтеви погодности за употребу наведени у одговарајућем техничком пропису који се односе на чинилац интероперабилности, односно елемент структурног подсистема испуњени;
11) оцењивање усаглашености је поступак процене да ли су захтеви наведени у одговарајућем техничком пропису који се односи на чинилац интероперабилности, односно елемент структурног подсистема испуњени; 
12) пријављено тело је тело именовано за оцењивање усаглашености и погодности за употребу чинилаца интероперабилности и за поступак верификације подсистема који подлежу техничким спецификацијама интероперабилности и које је пријављено Генералном секретару OTIF или Европској комисији;
13) структурни подсистеми су делови железничког система и то: подсистем инфраструктура, подсистем енергија, подсистем контрола, управљање и сигнализација – пружни део, подсистем контрола, управљање и сигнализација – део на возилима и подсистем железничка возила (локомотиве, моторни возови, вучна возила за посебне намене, путничка и теретна кола);
14) тело за оцену усаглашености  је заједнички назив за пријављено тело и именовано тело;
15) тeхничкa усклађеност је спoсoбнoст двa или вишe структурних пoдсистема или њихoвих дeлoвa кojи имajу нajмaњe jeдан зajeднички интерфејс, зa међусобну интeрaкциjу дoк истовремено пojeдинaчнo зaдржaвajу пројектовано стaњe и oчeкивaни ниво рaдних кaрaктeристикa;
16) техничке спецификације интероперабилности су техничке спецификације са којима подсистем или део подсистема конвенционалног железничког система мора бити усаглашен у циљу испуњења основних захтева и обезбеђивања интероперабилности железничког система;
17) тип возила обухвата основне пројектне карактеристике железничког возила одобрене сертификатом о испитивању типа или сертификатом о испитивању пројекта;
18) чиниоци интероперабилности су све компоненте, групе компонената, подсклопови или склопови опреме у целини, као и софтвер, уграђени или намењени уградњи у подсистем, од којих интероперабилност железничког система зависи директно или индиректно.
2. Оцењивање усаглашености и оцењивање погодности за употребу чинилаца интероперабилности и елемената структурних подсистема на које се примењују национални железнички технички прописи
Поступци и модули за оцену усаглашености и оцену погодности за употребу
Члан 3.
Пријављено тело, у складу са законом којим се уређује безбедност и интероперабилност железнице, обавља оцењивање усаглашености и оцењивање погодности за употребу чинилаца интероперабилности а именовано тело, у складу са законом којим се уређује безбедност и интероперабилност железнице, обавља оцењивање усаглашености и оцењивање погодности за употребу елемената структурних подсистема подсистема на које се примењују национални железнички технички прописи (у даљем тексту: елементи структурних подсистема) применом модула за оцену усаглашености и погодности за употребу.
Чиниоци интероперабилности и елементи структурних подсистема који подлежу оцени усаглашености и оцени погодности за употребу и модули који се могу применити за оцену усаглашености и оцену погодности за употребу дати су у Прилогу 1, који је одштампан уз овај правилник и чини његов саставни део.
Модули за оцену усаглашености, односно погодности за употребу и поступци који се примењују у сваком од модула, дати су у Прилогу 2, који је одштампан уз овај правилник и чини његов саставни део .
Произвођач бира који модул/комбинација модула ће се применити за оцену усаглашености и оцену погодности за употребу чинилаца интероперабилности, односно елемената структурних подсистема.
Захтев за оцењивање усаглашености и оцењивање погодности за употребу
Члан 4.
Захтев за оцењивање усаглашености и оцењивање погодности за употребу садржи нарочито:
1) пословно име и адресу седишта подносиоца захтева;
2) идентификацију и име лица које је овлашћено да заступа подносиоца захтева;
3) назив и опис чиниоца интероперабилности, односно елемента структурног подсистема који је предмет оцењивања усаглашености, односно погодности за употребу, као и захтевани модул/комбинацију модула за оцењивање усаглашености, односно погодности за употребу;
4) назив техничког прописа на основу кога се тражи оцењивање усаглашености, односно оцењивање погодности за употребу, укључујући и број службеног гласила у коме је тај пропис објављен и
5) почетну техничку документацију потребну за оцењивање усаглашености, односно оцењивање погодности за употребу, која се прилаже уз захтев.
Почетна техничка документација
Члан 5.
Почетну техничку документацију која омогућава оцену усаглашености и оцену погодности за употребу чинилаца интероперабилности, односно елемената структурних подсистема припрема произвођач.
Елементи почетне техничке документације прописани су у сваком модулу за оцену усаглашености, односно модулу за оцену погодности за употребу.
Сертификат о усаглашености и сертификат о погодности за употребу чиниоца интероперабилности, односно елемента структурног подсистема
Члан 6.
Тело за оцену усаглашености издаје сертификат о усаглашености и сертификат о погодности за употребу чиниоца интероперабилности, односно елемента структурног подсистема у складу са законом којим се уређује безбедност и интероперабилност железнице.
Сертификат о усаглашености и сертификат о погодности за употребу чиниоца интероперабилности, односно елемента структурног подсистема садржи:
1) назив тела за оцењивање усаглашености које је издало сертификат;
2) наслов „Сертификат о усаглашености” или „Сертификат о погодности за употребу” и број сертификата;
3) назив чиниоца интероперабилности, односно елемента структурног подсистема (марка, тип, ознака и сл.);
4) пословно име произвођача и његову адресу;
5) списак техничких прописа и стандарда са којима је чинилац интероперабилности, односно елемент структурног подсистема усаглашен;
6) услове (ако их има) за његово важење;
7) датум издавања;
8) рок важења;
9) печат и потпис одговорног лица.
Рок важења сертификата из става 1. овог члана је пет година.
Сертификати из става 1. овог члана могу да садрже један или више анекса са списком делова техничке документације, закључцима испитивања, тестирања, експлоатационог испитивања (само код сертификата о погодности за употребу) и сл.
Сертификат о усаглашености и сертификат о погодности за употребу издаје се у два оригинална примерка од којих један примерак задржава тело за оцену усаглашености а други примерак се предаје подносиоцу захтева.
Декларација о усаглашености и декларација о погодности за употребу чиниоца интероперабилности, односно елемента структурног подсистема
Члан 7.
На основу сертификата из члана 6. овог члана, подносилац захтева саставља декларацију о усаглашености и декларацију о погодности за употребу чиниоца интероперабилности, односно елемента структурног подсистема.
Декларација о усаглашености и декларација о погодности за употребу чиниоца интероперабилности, односно елемента структурног подсистема и пратећи документи морају бити потписани и датирани.
Декларације из става 1. овог члана садрже:
1) пословно име и адресу произвођача или његовог овлашћеног заступника са седиштем у Републици Србији (у случају овлашћеног заступника такође навести име и адресу произвођача);
2) назив чиниоца интероперабилности, односно елемента структурног подсистема (марка, тип, ознака и сл.);
3) упућивање на техничке прописе са којима је чинилац интероперабилности, односно елемент структурног подсистема усаглашен;
4) назив и адресу тела за оцену усаглашености које је учествовало у оцењивању усаглашености или погодности за употребу;
5) датум издатог сертификата о усаглашености, услове и рок важења сертификата о усаглашености;
6) назив поступака (модула) примењених у циљу оцењивања усаглашености или оцењивања погодности за употребу;
7) евентуална ограничења и услове коришћења;
8) по потреби, упућивање на стандарде;
9) списак прилога и
10) податке о потписнику (назив, потпис и печат).
Садржинe декларација из става 2. овог члана дате су у Прилогу 3, који је одштампан уз овај правилник и чини његов саставни део.
Техничка документација која прати декларацију о усаглашености и декларацију о погодности за употребу
Члан 8.
Техничка документација која прати декларацију о усаглашености и декларацију о погодности за употребу садржи:
1) почетну техничку документацију прописану чланом 5. овог правилника и
2) копије сертификата о усаглашености, односно сертификата о погодности за употребу са њиховим прилозима.
3. Верификација структурних подсистема
Опште одредбе о верификацији структурних подсистема
Члан 9.
Вeрификaциja структурнoг пoдсистeмa је пoступaк кojи спрoвoди подносилац захтева (наручилац или произвођач подсистема) у циљу доказивања дa су испуњeни зaхтeви важећих прописа, укључуjући и националне железничке техничке прописе, кojи сe oднoсe нa пoдсистем како би структурни пoдсистем могао дoбити дoзвoлу зa коришћење.
Структурни подсистеми који подлежу верификацији и модули који се могу применити на њих дати су у Прилогу 4, који је одштампан уз овај правилник и чини његов саставни део.
Подсистем или делови подсистема се проверавају у свакој од следећих фаза:
1) целокупни пројекат;
2) изградња – градња подсистема, укључујући посебно грађевинске радове, производња, склапање чинилаца интероперабилности, односно елемената структурних подсистема, подешавање целог подсистема и
3) коначно испитивање подсистема.
Поступци и модули за верификацију структурних подсистема
Члан 10.
Тело за оцену усаглашености обавља верификацију структурних подсистема применом модула за верификацију структурних подсистема.
Модули за верификацију структурних подсистема и поступци који се примењују у сваком од модула дати су у Прилогу 5, који је одштампан уз овај правилник и чини његов саставни део.
Подносилац захтева бира модул/комбинацију модула који ће се применити за верификацију структурног подсистема.
Захтев за верификацију структурних подсистема
Члан 11.
Захтев за верификацију структурних подсистема садржи:
1) пословно име, односно име или назив и адресу седишта подносиоца захтева;
2) идентификацију и име лица које је овлашћено да представља подносиоца захтева;
3) назив и опис структурног подсистема који је предмет верификације, као и захтевани модул/комбинацију модула за верификацију структурног подсистема;
4) назив техничког прописа на основу кога се тражи верификација, укључујући и број службеног гласила у коме је тај пропис објављен и
5) почетну техничку документацију потребну за верификацију структурног подсистема, која се прилаже уз захтев.
Почетна техничка документација
Члан 12.
Почетну техничку документацију која омогућава верификацију структурног подсистема припрема произвођач.
Елементи почетне техничке документације прописани су у сваком модулу за верификацију структурних подсистема.
Сертификат о верификацији структурног подсистема
Члан 13.
Тело за оцену усаглашености које спроводи поступак верификације оцењује пројектовање и изградњу структурног подсистема и, уколико структурни подсистем испуњава захтеве ТСИ и/или националних железничких техничких прописа, подносиоцу захтева издаје сертификат о верификацији структурног подсистема.
Ако је то наведено у ТСИ, односно националном железничком техничком пропису или на захтев подносиоца захтева, подсистем се може поделити на делове или проверити у одређеним фазама поступка верификације.
Подносилац захтева може тражити прелазну изјаву за фазу пројектовања (укључујући типска испитивања) и за фазу производње за цели подсистем или било који од делова на које је одлучио поделити подсистем.
У случају из става 3. овог члана тело за оцену усаглашености проверава и потврђује одређене делове подсистема или одређене фазе поступка верификације и издаје прелазну изјаву о верификацији.
Ако подносилац захтева тражи прелазну изјаву о верификацији за одређене делове подсистема, ти делови се проверавају у свакој фази прописаној чланом 9. став 3. овог правилника.
Тело за оцену усаглашености издаје једну или више прелазних изјава о верификацији. 
Подносилац захтева издаје прелазну декларацију о верификацији за одговарајућу фазу.
На основу сертификата из става 1. овог члана, подносилац захтева саставља декларацију о верификацији. 
У случају да постоје прелазне изјаве о верификацији, тело за оцену усаглашености их узима у обзир, и пре издавања сертификата из става 1. овог члана:
1) потврђује да прелазне изјаве о верификацији обухватају односне захтеве из ТСИ, односно националних железничких техничких прописа;
2) проверава све елементе структурног подсистема који нису обухваћени прелазним извештајима о верификацији и
3) проверава резултате коначног испитивања структурног подсистема као целине.
Сертификат из става 1. овог члана садржи:
1) назив тела за оцењивање усаглашености које је издало сертификат;
2) назив „Сертификат о верификацији” и број сертификата;
3) назив/кратак опис структурног подсистема;
4) пословно име и адресу наручиоца или произвођача структурног подсистема;
5) списак техничких прописа (ТСИ и/или националних железничких техничких прописа) и стандарда са којима је структурни подсистем усаглашен;
6) упућивање на ТСИ или њихове делове са којима није оцењена усаглашеност (у случајевима одступања од примене ТСИ, делимичне примене код обнове или унапређења подсистема, у специфичним случајевима и сл.); 
7) датум издавања;
8) рок важења и
9) печат и потпис одговорног лица.
Рок важења сертификата из става 1. овог члана је пет година.
Сертификат из става 1. овог члана може да садржи један или више анекса са списком делова техничке документације, закључцима испитивања, тестирања и сл.
Сертификат из става 1. овог члана издаје се у два оригинална примерка од којих један примерак задржава тело за оцену усаглашености а други примерак се предаје подносиоцу захтева.
У случају модификације структурног подсистема за који је издат сертификат о верификацији, тело за оцену усаглашености спроводи само она испитивања и тестирања делова подсистема који су модификовани и њихове интерфејсе према неизмењеним деловима подсистема.
Декларација о верификацији структурног подсистема
Члан 14.
Декларација о верификацији структурног подсистема и пратећи документи морају бити потписани и датирани.
Декларација из става 1. овог члана заснива се на информацијама које су резултат поступка верификације структурног подсистема, саставља се на истом језику као и техничка документација из члана 17. овог правилника и садржи нарочито:
1) упућивање на закон којим се уређује безбедност и интероперабилност железнице, ТСИ и примењене националне железничке техничке прописе;
2) упућивање на ТСИ или њихове делове у односу на које у току поступка верификације није испитана усаглашеност и примењене националне прописе, у случајевима одступања од ТСИ, делимичне примене ТСИ код обнове или унапређења, прелазног периода у ТСИ или у специфичном случају; 
3) пословно име и адресу наручиоца или произвођача или његовог овлашћеног представника са седиштем у Републици Србији (у случају овлашћеног представника наводи се и пословно име наручиоца или произвођача);
4) назив/кратак опис структурног подсистема;
5) називе, адресе и идентификационе бројеве пријављених тела која су спровела поступак верификације у односу на ТСИ;
6) називе, адресе и идентификационе бројеве пријављених тела која су спровела поступак верификације у односу на друге законске прописе, ако су примењиви;
7) називе и адресе именованих тела која су спровела поступак верификације у односу на националне железничке техничке прописе;
8) назив и адресу тела за оцену ризика које је саставило извештај о оцени ризика у односу на примењену заједничку безбедносну методу (у даљем тексту: ЗБМ) за оцену и процену ризика;
9) број и датум издавања сертификата о верификацији структурног подсистема;
10) све важеће одредбе с којима структурни подсистем треба да буде усклађен и нарочито, ако је потребно, сва ограничења или услове употребе;
11) назив поступака (модула) које је подносилац захтева одабрао за верификацију структурног подсистема;
12) списак документа садржаних у техничкој документацији која се даје у прилогу;
13) у случају привремене декларације њен рок важења и
14) податке о потписнику (назив, потпис и печат).
Одредбе ст. 1 и 2. овог члана сходно се примењују и на прелазну декларацију о верификацији.
Садржина декларације о верификацији структурног подсистема и садржина прелазне декларације о верификацији дате су у Прилогу 6, који је одштампан уз овај правилник и чини његов саставни део.
Допуна декларације о верификацији структурног подсистема
Члан 15.
Декларација о верификацији структурног подсистема мoжe бити дoпуњeнa у случajу спрoвeдeних дoдaтних верификација, нарочито кaдa су дoдaтнe верификације неопходне зa издавање дoдaтне дoзвoле зa коришћење возила.
У случajу из става 1. овог члана, област примeнe дoпунскe декларације о верификацији oгрaничeна je нa област примeнe дoдaтних верификација.
Декларација о верификацији структурног подсистема у случају његове модификације
Члан 16.
Ако лице које уводи модификацију структурног подсистема обухваћеног декларацијом о верификацији из члана 14. овог правилника, која не представља замену у оквиру одржавања, докаже да модификација не утиче на основне карактеристике пројекта подсистема значајне за усаглашеност са захтевима који се односе на основне параметре, онда лице које уводи модификацију ажурира постојећу декларацију о верификацији у делу у коме се упућује на документе садржане у техничкој документацији и није потребно састављати нову декларацију о верификацији.
Ако лице које уводи модификацију структурног подсистема обухваћеног декларацијом о верификацији из члана 14. овог правилника докаже да модификација утиче на основне карактеристике пројекта подсистема значајне за усаглашеност са захтевима који се односе на основне параметре, поступа се на следећи начин:
1) лице које уводи модификацију саставља допунску декларацију о верификацији са упућивањем на одговарајуће основне параметре који су предмет модификације;
2) уз допунску декларацију о верификацији прилаже се списак докумената из техничке документације приложене уз основну декларацију о верификацији који више нису важећи;
3) техничка документација приложена уз основну декларацију о верификацији допуњава се доказом да је утицај модификације ограничен на основне параметре из тачке 1) овог става;
4) одредбе члана 14. овог правилника сходно се примењују на допунску декларацију о верификацији;
5) основна декларација о верификацији важи за све параметре који нису обухваћени модификацијом.
Техничка документација која се прилаже уз декларацију о верификацији структурног подсистема
Члан 17.
Техничку документацију која се прилаже уз декларацију о верификацији структурног подсистема комплетира тело за оцену усаглашености.
Техничка документација из става 1. овог члана садржи:
1) почетну техничку документацију прописану чланом 12. овог правилника;
2) списак чинилаца интероперабилности, односно елемената структурних подсистема уграђених у подсистем;
3) копије декларација о усаглашености, односно декларација о погодности за употребу издатих за чиниоце интероперабилности, односно елементе структурних подсистема из тачке 2) овог става, заједно са, где је потребно, одговарајућом прорачунском документацијом и копијом извештаја о тестовима и испитивањима које су спровела тела за оцену усаглашености;
4) прелазне изјаве о верификацији и декларације о прелазним изјавама о верификацији, ако постоје, укључујући и потврду њихове исправности издату од стране тела за оцену усаглашености;
5) сертификат(и) о верификацији структурног подсистема заједно са одговарајућим прoрачунима у прилогу, потписан од стране тела за оцену усаглашености, којим се потврђује да је структурни подсистем у складу са ТСИ/националним железничким техничким прописима и у коме су наведене све резерве забележене приликом обављања активности, а које нису опозване; уз сертификат се прилажу и извештаји о проверама које је саставило тело за оцену усаглашености у вези са својим задатком;
6) сертификате о верификацији издатих по основу других прописа који се примењују на предметни подсистем, ако постоје и
7) извештај тела за оцену о примењеној ЗБМ за процену и оцену ризика, када је потребна потврда безбедне интеграције структурног подсистема у постојећи систем.
Произвођач или наручилац мора чувати копију техничке документације из става 1. овог члана током радног века структурног подсистема.
Техничка усклађеност и безбедна интеграција структурног подсистема
Члан 18.
Пре издавања дозволе за коришћење структурног подсистема пoтрeбнo je прoвeрити:
1) техничку усклађеност структурног подсистема са системом у који се интегрише и
2) безбедну интеграцију структурног подсистема у његово окружење применом ЗБМ о процени и оцени ризика.
Техничка усклађеност структурног подсистема је један од основних захтева који железнички систем мора да испуни и подразумева да техничке карактеристике фиксних структурних подсистема морају да буду усклађене међусобно, као и са техничким карактеристикама возова који се користе у железничком систему.
Техничка усклађеност структурног подсистема са системом у који се интегрише постиже се кроз усклађеност са важећим ТСИ, односно националним железничким техничким прописима.
Безбедна интеграција структурног подсистема у његово окружење је део основних захтева и потребно је проверити следеће:
1) безбедну интeгрaциjу измeђу eлeмeнaтa oд кojих сe сaстojи пoдсистем;
2) безбедну интeгрaциjу измeђу пoдсистема кojи чине вoзилo или железничку мрежу; 
3) безбедну интeгрaциjу вoзилa са карактеристикама железничке мрeже;
4) безбедну интeгрaциjу железничке мреже сa карактеристикама вoзилa дeфинисаним у TСИ и нaциoнaлним железничким техничким прoписимa;
5) безбедну интeгрaциjу сa сусeдним дeлoвимa мрeжe (пружнe деoницe);
У пoглeду примене ЗБМ зa оцену и процену ризика у циљу прoвeре безбедне интеграције прe издaвaњa дозволе за коришћење важи следеће:
1) безбедна интеграција трeбaлa би у потпуности да буде обухваћена TСИ и нaциoнaлним железничким техничким прoписимa, тако да њену прoвeру нa основу усклађености са прoписимa спроводи приjaвљeнo, односно имeнoвaнo тeлo у оквиру поступка верификације; примена ЗБМ зa оцену и процену ризика ниje oбавeзнa у случajeвимa кaдa пoстoje ТСИ/нaциoнaлни железнички технички прoписи;
2) aкo у ТСИ нe пoстoje изричити тeхнички захтеви кojимa je oбухвaћeнo питaњe безбедне интеграције, у TСИ сe мoжe зaхтeвaти примeнa ЗБМ зa оцену и процену ризика и нaвeсти дo кoг прихвaтљивог нивоа ризик мора бити кoнтрoлисaн; 
3) aкo нe пoстoje oбавeзујући прoписи (TСИ/нaциoнaлни железнички технички прoписи) кojи у потпуности oбухвaтajу интерфејс између пoдсистема кojи чине вoзилo или железничку мрежу, примењује се ЗБМ зa оцену и процену ризика;
4) у случajeвимa кaдa нaциoнaлним железничким техничким прoписимa ниje у потпуности дефинисан интерфејс између подсистема (нпр. зaстaрeли сигнaлнo-сигурнoсни уређаји и инoвaтивнa рeшeњa), тим прoписимa мoжe сe предвидети примeнa ЗБМ зa оцену и процену ризика зa рeшaвaњe ризикa кojи нису oбухвaћeни прописима.
Правилну примену ЗБМ о процени и оцени ризика оцењује независно тело за оцену. 
Извештај тела за оцену је саставни део техничке документације која се прилаже уз захтев за издавање дозволе за коришћење.
4. Издавање дозволе за коришћење структурних подсистема
Поступак издавања дозволе за коришћење структурних подсистема
Члан 19.
Да би се структурни подсистеми пустили у рад и користили на железничким пругама Републике Србије морају имати дозволу за коришћење у складу са законом којим се уређује безбедност и интероперабилност железнице.
Дозвола за коришћење структурног подсистема издаје се уколико испуњава основне захтеве прописане законом којим се уређује безбедност и интероперабилност железнице, усклађен је са ТСИ, односно националним железничким техничким прописима и испуњава захтевe који се односе на техничку усклађеност и безбедну интеграцију који нису покривени ТСИ и и/или националним железничким техничким прописима.
Захтев за издавање дозволе за коришћење структурних подсистема
Члан 20.
Захтев за издавање дозволе за коришћење структурних подсистема садржи:
1) назив органа коме се захтев подноси;
2) пословно име, адресу, седиште, ПИБ и матични број подносиоца захтева;
3) извод из регистра привредних субјеката подносиоца захтева;
4) предмет захтева (назив/кратак опис подсистема, врсту, тип, ознаку и сл.);
5) пословно име и адресу наручиоца или произвођача подсистема и
6) као прилог – декларацију о верификацији подсистема са пратећом техничком документацијом прописаном чланом 17. овог правилника. 
Техничка документација прописана ставом 1. тачка 6) овог члана прилаже се у најмање два примерка. 
Садржина и образац дозволе за коришћење структурних подсистема
Члан 21.
Садржина и образац дозволе за коришћење структурних подсистема дати су у Прилогу 7, који је одштампан уз овај правилник и чини његов саставни део.
Прилог дозволе за коришћење структурних подсистема је најмање један примерак техничке документације оверен од стране Дирекције за железнице.
Примери одобравања структурних подсистема кроз фазе, дати су у Прилогу 8, који је одштампан уз овај правилник и чини његов саставни део.
5. Дозвола за коришћење возила
Поступак издавања дозволе за тип возила
Члан 22.
Тип возила мора да испуњава следеће захтеве:
1) усаглашеност пројекта возила са ТСИ и/или националним железничким техничким прописима и
2) захтевe који се односе на техничку усклађеност и безбедну интеграцију, који нису покривени ТСИ и и/или националним железничким техничким прописима.
Испуњеност захтева из става 1. овог члана доказује се:
1) сертификатом о испитивању типа (ако је примењен модул SB) или сертификатом о испитивању пројекта (ако је примењен модул SH1), са пратећом техничком документацијом, који издаје:
(1) пријављено тело, за усаглашеност са ТСИ и
(2) именовано тело, за усаглашеност са националним железничким техничким прописима и
2) извештајем тела за оцену ризика.
Верификација усаглашености како са ТСИ тако и са националним железничким техничким прописима спроводи се за сваки подсистем од кога се возило састоји (нпр. локомотива се састоји од подсистема железничко возило и подсистема контрола, управљање и сигнализација – део на возилима).
Дозвола за тип возила издаје се на основу захтева који садржи:
1) назив органа коме се захтев подноси;
2) пословно име, адресу, седиште, ПИБ и матични број подносиоца захтева;
3) извод из регистра привредних субјеката подносиоца захтева;
4) предмет захтева (опис типа возила, серија и подсерија);
5) пословно име и адресу произвођача возила и
6) техничку документацију у четири примерка.
Пример одобравања типа возила кроз фазе, дат је у Прилогу 9, који је одштампан уз овај правилник и чини његов саставни део. 
Техничка документација која се прилаже уз захтев за издавање дозволе за тип возила
Члан 23.
Техничка документација која се прилаже уз захтев за издавање дозволе за тип возила садржи:
1) сертификат о испитивању типа (ако је примењен модул SB), односно сертификат о испитивању пројекта (ако је примењен модул SH1) који је издало пријављено тело и/или именовано тело, са пратећом документацијом која омогућава оцену усаглашености са захтевима ТСИ, односно националним железничким техничким прописима, прописаном модулом SB, односно модулом SH1 и
2) извештај тела за оцену о примењеној ЗБМ за процену и оцену ризика.
Садржина и образац дозволе за тип возила
Члан 24.
Садржина и образац дозволе за тип возила дати су у Прилогу 7.
Образац дозволе за тип возила намењених употреби у међународном саобраћају и на која су примењени ТСИ, издаје се на српском и на енглеском језику.
Прилог дозволе за тип возила су три примерка техничке документације оверена од стране органа који издаје дозволу.
Издавање дозволе за коришћење возила
Члан 25.
Дозвола за коришћење возила издаје се уколико је:
1) издата дозвола за тип возила, на начин прописан чланом 22. овог правилника;
2) возило произведено у складу са техничком документацијом која прати сертификат о испитивању типа (модул SB), односно сертификат о испитивању пројекта (модул SH1);
3) произведено возило прошло коначна испитивања предвиђена примењеним модулима за верификацију подсистема;
4) сваки подсистем од кога се возило састоји верификован применом модула SD, SF или SH1, што тело за оцену усаглашености потврђује издавањем сертификата о верификацији и
5) након издавања сертификата из тачке 4) овог става, подносилац захтева саставио декларацију/декларације о верификацији сваког подсистема од којих се возило састоји и декларацију о усаглашености са одобреним типом возила.
За издавање дозволе за коришћење возила на основу усаглашености са одобреним типом возила, подноси се захтев који садржи:
1) назив органа коме се захтев подноси;
2) пословно име, адресу, седиште, ПИБ и матични број подносиоца захтева;
3) извод из регистра привредних субјеката подносиоца захтева;
4) предмет захтева (врсту возила, серија и подсерија);
5) пословно име и адресу произвођача возила;
6) техничку документацију у четири примерка.
Техничка документација која се прилаже уз захтев за издавање дозволе за коришћење возила садржи:
1) дозволу за тип возила;
2) ТСИ сертификат о верификацији подсистема и/или национални сертификат о верификацији;
3) ТСИ декларацију о верификацији и/или националну декларацију о верификацији и
4) декларацију о усаглашености са одобреним типом возила, са пратећом техничком документацијом.
Садржина и образац дозволе за коришћење возила дати су у Прилогу 7.
Образац дозволе за коришћење возила намењених употреби у међународном саобраћају и на која су примењени ТСИ, издаје се на српском и на енглеском језику.
Прилог дозволе за коришћење су три примерка техничке документације оверена од стране органа који издаје дозволу.
Пример одобравања појединачног возила кроз фазе, дат је у Прилогу 9. 
Садржина и образац декларације о усаглашености са типом возила
Члан 26.
Садржина и образац декларације о усаглашености са типом возила дати су у Прилогу 6.
Параметри које је потребно проверити пре издавања дозволе и додатне дозволе за коришћење возила које није усаглашено са ТСИ
Члан 27.
Пре издавања дозволе и додатне дозволе за коришћење возила које није усаглашено са ТСИ потребно је проверити следеће параметре:
1) општа документација – која обухвата опис новог, обновљеног или унапређеног возила и његову предвиђену употребу, податке о конструкцији, оправкама, експлоатацији и одржавању, техничку документацију, итд;
2) конструкција и механички делови – механички интегритет и интерфејси између возила (укључујући вучно-одбојну опрему, прелазнице), чврстоћа конструкције возила и његове опреме (нпр. седишта), граница товарења, пасивна безбедност (укључујући унутрашњу и спољашњу отпорност на ударе); 
3) интерфејс возило/колосек и товарни профил – механички интерфејси у односу на инфраструктуру (укључујући статичко и динамичко понашање, зазоре и толеранције, товарни профил, трчећи строј итд.);
4) кочиона опрема – компоненте које се односе на кочење (укључујући противклизну заштиту, команду за кочење, снагу кочења при вожњи, у случају опасности и осигурању од самопокретања);
5) компоненте намењене путницима и простор који окружује путнике (укључујући прозоре и врата путничких кола, посебне захтеве за особе са смањеном способношћу кретања, итд);
6) услови животне средине и аеродинамички ефекти – утицај животне средине на возило и утицај возила на животну средину (укључујући и аеродинамичке услове, интерфејсе између возила и пружног дела железничког система и између возила и спољног окружења);
7) спољашња упозорења, ознаке, захтеви по питању функционисања и интегритета софтвера, укључујући и пренос информација кроз воз;
8) уграђени извори напајања енергијом и контролни системи – погонски, енергетски и управљачки системи, интерфејси између возила и постројења за снабдевање енергијом и сви видови електромагнетске компатибилности;
9) уграђене инсталације, интерфејси, радни услови и окружење особља (укључујући и управљачнице, интерфејс машиновођа-машина);
10) противпожарна заштита и евакуација;
11) уграђене инсталације и интерфејси и за сервисирање;
12) контрола, управљање и сигнализација на возу – сва опрема на возу која служи за безбедност, управљање и контролу кретања воза и њен утицаји на пружни део железничког система;
13) специфични захтеви везани за експлоатацију возила (укључујући отежане услове, отклањање сметњи на возилима, и др.);
14) компоненте везане за робу – захтеви и окружење специфично за робу (укључујући компоненте које се посебно захтевају за опасну робу).
6. Нумерисање дозвола
Члан 28.
Дозволе прописане овим правилником нумеришу се на основу хармонизованог система „Европски идентификациони број (European Identification Number – EIN)”, датом у Прилогу 10, који је одштампан уз овај правилник и чини његов саставни део.
7. Исправе о усаглашености 
Члан 29.
Исправе о усаглашености за чиниоце интероперабилности, елементе структурних подсистема и структурне подсистеме које издају тела за оцену усаглашености и произвођачи, у зависности од примењених модула, дате су у Прилогу 11, који је одштампан уз овај правилник и чини његов саставни део. 
8. Прелазне и завршне одредбе
Започети поступци
Члан 30.
Поступци за издавање дозвола за коришћење који су покренути пре ступања на снагу овог правилника окончаће се по прописима који су важили до дана ступања на снагу овог правилника.
Престанак важења прописа
Члан 31.
Даном ступања на снагу овог правилника престају да важе Правилник о техничким условима које мора испуњавати прототип железничког возила, о начину и поступку одобравања прототипа железничког возила и о начину обављања техничких прегледа железничких возила пре њиховог пуштања у саобраћај („Службени гласник Заједнице ЈЖ”, број 12/93), Упутство о поступку верификације производа и провери подобности произвођача у области возних средстава („Службени гласник Заједнице ЈЖ”, бр. 2/02 и 2/04) и Упутство о поступку верификације производа и провери подобности произвођача кочне опреме („Службени гласник Заједнице ЈЖ”, број 6/01).
Ступање на снагу
Члан 32.
Овај правилник ступа на снагу осмог дана од дана објављивања у „Службеном гласнику Републике Србије”.
Број 340-28-2/2016
У Београду, 18. јануара 2016. године
Директор, 
мр Петар Одоровић, с.р.

Прилог 1 - Чиниоци интероперабилности 
				и елементи структурних подсистема који подлежу оцени 
				усаглашености и оцени погодности за употребу и примењиви модули

Прилог 2 - Модули за оцену 
				усаглашености чинилаца интероперабилности, односно елемената 
				структурних подсистема

Прилог 3 - Декларација о усаглашености 
				чиниоца интероперабилности/елемента структурног подсистема

Прилог 4 - Структурни подсистеми и 
				модули који се могу применити за њихову верификацију

Прилог 5 - Модули за верификацију 
				структурних подсистема

Прилог 6 - Декларација о верификацији 
				подсистема

Прилог 7 – Дозвола за коришћење 
				подсистема

Прилог 8 – Примери одобравања 
				структурних подсистема

Прилог 9 – Одобравање типа возила

Прилог 10 - Структура и садржај 
				европског идентификационог броја (EIN)

Прилог 11 - Исправе о усаглашености