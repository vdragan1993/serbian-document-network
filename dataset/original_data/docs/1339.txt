На основу члана 2. став 1. Закона о отклањању последица поплава у Републици Србији („Службени гласник РС”, број 75/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ
о утврђивању Државног програма обнове порушених породичних стамбених објеката

"Службени гласник РС", број 77 од 
				24. јула 2014.
 
Члан 1.
Овом уредбом утврђује се Државни програм обнове порушених породичних стамбених објеката.
Члан 2.
Државни програм обнове порушених породичних стамбених објеката одштампан је уз ову уредбу и чини њен саставни део.
Члан 3.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-8184/2014
У Београду, 24. јула 2014. године
Влада
Председник,
Александар Вучић, с.р.
ДРЖАВНИ ПРОГРАМ ОБНОВЕ ПОРУШЕНИХ ПОРОДИЧНИХ СТАМБЕНИХ ОБЈЕКАТА
1. Област у којој се спроводе мере
Програм се односи на обнову породичних стамбених објеката који су категорисани у објекте 6. категорије оштећења у складу са Упутством о јединственој методологији за процену штете од елементарних непогода („Службени лист СФРЈ”, број 27/87) и на објекте који су срушени услед дејства поплава или активирањем клизишта. 
2. Територија на којој се спроводе мере
Територија на којој се спроводе мере утврђене овим програмом јесте територија јединица локалних самоуправа утврђених у складу са чланом 1. Закона о отклањању последица поплава у Републици Србији (у даљем тексту: Закон).
3. Анализа затеченог стања и сагледавање могућих даљних штетних последица поплава односно дејства клизишта
На основу извештаја надлежних органа јединица локалних самоуправа и провере података на терену, организованих од стране Канцеларије за помоћ и обнову поплављених подручја (у даљем тексту: Канцеларија), прелиминарно је утврђено да је оштећено 350 објеката који су разврстани у шесту категорију у складу са Упутством о јединственој методологији за процену штете од елементарних непогода, односно који су срушени услед дејства поплава или активирањем клизишта. 
У једном броју општина постоји опасност поновног угрожавања живота и материјалних добара услед дејства клизишта. Како се ради о објектима који не испуњавају услове из овог програма, они ће бити предмет будућег ангажовања надлежних органа.
4. Мере које треба предузети
Мере које се утврђују овим програмом јесу:
1) изградња нових типских стамбених објеката у складу са чланом 28. Закона;
2) давање бесповратних новчаних средстава у висини од два, два и по и три милиона динара.
5. Начин и обим спровођења мера и критеријуми за спровођење
Првостепено решење о државној помоћи доноси орган јединице локалне самоуправе у складу са Законом. Првостепени орган је дужан да утврди све одлучне чињенице и околности које су од значаја за доношење решења.
 Након доношења решења о државној помоћи у складу са критеријумима утврђеним овим програмом, првостепени орган решење уручује странци, објављује га на својој огласној табли и доставља Канцеларији у електронској форми. 
Ради ефикасности поступка и заштите права грађана, службено лице првостепеног органа, имајући у виду кратак рок за изјављивање жалбе, са посебном пажњом упознаје странку са упутством о правном средству, које је обавезни део решења. 
Првостепени орган, по пријему жалбе и испитивању у складу са чланом 224. Закона о општем управном поступку („Службени лист СРЈ”, бр. 33/97 и 31/01 и „Службени гласник РС”, број 30/10), дужан је да посебно обрати пажњу има ли места примени члана 225. став 1. тог закона.
Канцеларија, по пријему решења, врши укрштање података добијених верификацијом на терену са подацима из решења о државној помоћи и предузима друге потребне радње. У случају сумње да су у првостепеном решењу одлучне чињенице непотпуно или погрешно утврђене, да је погрешно примењено материјално право или постоје други разлози који наводе на сумњу да решење није правилно и на закону засновано, Канцеларија о томе, без одлагања, обавештава Комисију за утврђивање штете од елементарних непогода, односно надлежно јавно тужилаштво, ради предузимања мера из њихове надлежности.
По коначности решења о додели државне помоћи, јединица локалне самоуправе доставља Канцеларији списак прималаца помоћи. Након пријема списка прималаца помоћи, Канцеларија организује изградњу типских стамбених објеката, односно врши плаћања у складу са чланом 8. Закона. Спискови се могу достављати и сукцесивно. 
Приликом одлучивања о додели државне помоћи, надлежни органи ће узети у обзир следеће:
1) да је штета пријављена у складу са Законом;
2) да је штета последица поплава и клизишта, који су се десили током маја 2014. године. У случају сумње, орган је дужан да одговарајућим доказима утврди ове чињенице (провера мапе поплава, записници о геоморфолошким променама, искази сведока и други докази);
3) да је пријављена штета на објекту у којем је подносилац пријаве стално живео. Ова чињеница се доказује уверењем о пребивалишту. У случају сумње, односно потребе, орган ће ову чињеницу утврдити одговарајућим доказима (искази сведока, уверење о потрошњи електричне енергије и др.). Како се често у једном дворишту налази више објеката, од којих су неки некада коришћени или се повремено користе за становање или за друге активности, потребно је утврдити који је објекат који се стално и свакодневно користи за становање, јер су само такви објекти предмет овог програма државне помоћи;
4) да ли је и у којој вредности прималац помоћи примио помоћ за обнову објекта од директног или индиректног корисника буџета Републике Србије, субјекта чији је оснивач или већински власник држава, аутономна покрајина, односно јединица локалне самоуправе, односно донације која је реализована посредством горе наведених субјеката. Уколико је примљена помоћ мање вредности од висине помоћи која би се одредила решењем на основу категоризације и применом критеријума из овог програма, орган ће решењем утврдити државну помоћ у висини разлике између та два износа;
5) да ли постоји уговор о осигурању који обухвата насталу штету од поплаве и клизишта као осигурани случај и да ли је по основу уговора о осигурању наплаћена сума осигурања, односно одштета због наступања осигураног случаја. Уколико је висина наплаћене суме мања од висине помоћи која би се одредила решењем на основу категоризације и применом критеријума из овог програма, орган ће решењем утврдити државну помоћ у висини разлике између та два износа. Ако постоји уговор о осигурању, а још није одлучено о одштетном захтеву, орган ће закључком прекинути поступак до коначне одлуке осигуравача о одштетном захтеву; 
6) првостепени орган ће приликом одређивања редоследа обраде пријава штете водити рачуна о социјалном статусу, броју чланова породичног домаћинства, здравственом стању, броју малолетних лица у домаћинству и другим чињеницама, како би помоћ најпре стигла најугроженијим породицама;
7) првостепени орган ће као примарну меру, уколико су испуњени услови, решењем утврдити државну помоћ у виду изградње новог стамбеног објекта; 
8) одлучујући о типу стамбеног објекта који се гради (члан 28. Закона), орган ће узети у обзир као критеријум број чланова породичног домаћинства, па ће тако, за домаћинства која имају до два члана, одредити објекат типа I, до четири члана – објекат типа II, и пет и више чланова – објекат тип III. Уколико је потребно, орган ће извести све потребне доказе ради утврђивања чињенице броја чланова породичног домаћинства; 
9) уколико на грађевинској парцели у власништву примаоца помоћи не постоји могућност или није оправдана изградња новог стамбеног објекта, орган ће донети решење о изградњи објекта на земљишту у јавној својини или ће на други погодан начин обезбедити грађевинску парцелу а, уколико то није могуће, орган ће донети решење о исплати новчаног износа приближне вредности изградње новог објекта који би био додељен у складу са критеријумима из овог програма, и то за објекат типа I – 2.000.000 динара, објекат типа II – 2.500.000 динара, а за објекат типа III – 3.000.000 динара.
6. Редослед спровођења мера
Канцеларија ће, по пријему коначних решења о државној помоћи, организовати изградњу објекта односно извршити исплату примаоцу помоћи на његов текући рачун, који ће бити достављен Канцеларији по коначности решења, у складу са тачком 5. став 6. овог програма. 
7. Носиоци спровођења овог програма 
Носиоци спровођења овог програма су јединице локалне самоуправе утврђене у складу са чланом 1. Закона, Канцеларија и Комисија за утврђивање штете од елементарних непогода. 
8. Процена потребних финансијских средстава и извор финансирања
Потребна финансијска средства за спровођење овог програма обезбеђују се у складу са Законом.