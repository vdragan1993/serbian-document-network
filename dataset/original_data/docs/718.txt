На основу члана 85. тачка 2) и члана 86. ст. 4. и 5. Закона о локалној самоуправи („Службени гласник РС”, бр. 129/07, 83/14 – др. закон и 101/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
ОДЛУКУ
о распуштању Скупштине града Зајечара и образовању Привременог органа града Зајечара
"Службени гласник РС", број 10 од 14. фебруара 
				2017.
 
1. Распушта се Скупштина града Зајечара.
2. Образује се Привремени орган града Зајечара (у даљем тексту: Привремени орган) за обављање послова из надлежности Скупштине и извршних органа града Зајечара.
3. Привремени орган обавља текуће и неодложне послове из надлежности Скупштине града Зајечара и извршних органа града утврђене законом и Статутом града, до конституисања Скупштине и избора извршних органа града након одржаних избора, у складу са законом.
4. Привремени орган има председника и четири члана.
Председник организује рад Привременог органа, председава његовим седницама и обавља друге послове које му Привремени орган повери.
Привремени орган именује секретара Привременог органа.
Председника и чланове Привременог органа именује Влада посебним решењем.
5. Привремени орган одлучује о питањима из надлежности Скупштине града Зајечара и извршних органа града већином гласова чланова Привременог органа.
6. За разматрање појединих питања из делокруга Привременог органа могу се образовати комисије и друга радна тела.
Председника и чланове радних тела именује Привремени орган.
Председник комисије, односно другог радног тела именује се из реда чланова Привременог органа.
Чланови комисија и других радних тела Привременог органа могу бити и грађани.
7. Привремени орган доноси Пословник Привременог органа, који уређује организацију и начин рада.
8. Ова одлука ступа на снагу даном објављивања у „Службеном гласнику Републике Србије”.
05 број 02-1290/2017
У Београду, 14. фебруара 2017. године
Влада
Председник,
Александар Вучић, с.р.