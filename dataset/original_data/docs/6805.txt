На основу члана 61. ст. 7 и 8. Закона о ефикасном коришћењу енергије („Службени гласник РС”, број 25/13),
Министар рударства и енергетике доноси
 
ПРАВИЛНИК
о условима за расподелу и коришћење средстава Буџетског фонда за унапређење енергетске ефикасности Републике Србије и критеријумима о изузимању од обавезе вршења енергетског прегледа
"Службени гласник РС", број 15 од 25. фебруара 
				2016.
 
1. Уводне одредбе
Предмет
Члан 1.
Овим правилником уређују се ближи услови за расподелу и коришћење средстава Буџетског фонда за унапређење енергетске ефикасности Републике Србије (у даљем тексту: средства Буџетског фонда), начин расподеле тих средстава, као и начин праћења наменског коришћења средстава и уговорених права и обавеза и критеријуми о изузимању од обавезе вршења енергетског прегледа.
Корисници средстава
Члан 2.
Корисници средстава за унапређење енергетске ефикасности којима се додељују средства Буџетског фонда јесу правна и физичка лица са седиштем, односно пребивалиштем на територији Републике Србије, у складу са Законом о ефикасном коришћењу енергије (у даљем тексту: Закон).
Корисници из става 1. овог члана, у смислу овог правилника нарочито су:
1) јединице локалне самоуправе које се налазе у девастираним подручјима у складу са законом којим се уређује регионални развој, као и остале јединице локалне самоуправе;
2) сектор домаћинства (физичка лица, скупштина зграде и савет зграде).
Финансирање пројеката
Члан 3.
Средства Буџетског фонда додељују се корисницима из члана 2. овог правилника за финансирање пројеката који након реализације морају остварити уштеду енергије.
У зависности од врсте пројекта, услов у погледу минималне уштеде енергије из става 1. овог члана, дефинише се јавним позивом министарства надлежног за послове енергетике (у даљем тексту: Министарство), односно банке која одобрава кредите за финансирање мера енергетске ефикасности, у складу са овим правилником. 
2. Јединице локалне самоуправе
Пројекти и мере енергетске ефикасности
Члан 4.
Пројекти енергетске ефикасности који се финансирају у складу са овим правилником садрже следеће мере:
1) унапређење термичког омотача објекта путем:
(1) побољшања, односно замене спољних прозора и врата,
(2) постављања или побољшања постојеће термичке изолације зидова, крова, таваница изнад отворених пролаза, зидова и подова на тлу, као и осталих делова термичког омотача,
(3) унапређења свих елемената термичког омотача (побољшање спољних прозора и врата и побољшање термоизолације),
(4) и других мера за унапређење енергетске ефикасности;
2) унапређење термотехничких система у објектима путем:
(1) замене система или дела система грејања ефикаснијим системом, а нарочито:
– замене котла ефикаснијим,
– уградње пумпи са променљивим бројем обртаја,
– уградње уређаја и примене специфичних ИТ алата за даљинску контролу и аутоматску регулацију рада термотехничких система,
(2) замене или уградње ефикасних система за климатизацију,
(3) опремања грејне инсталације са термостатским вентилима и по потреби уређајима за регулацију и мерење предате количине топлоте објекту,
(4) инсталирањем котлова на биомасу,
(5) инсталирања топлотних пумпи,
(6) и других мера за унапређење енергетске ефикасности;
3) унапређење, односно модернизација система унутрашњег осветљења у објектима путем:
(1) замене извора светлости, односно светиљки,
(2) инсталирања савремене опреме за контролу и управљање системом унутрашњег осветљења (даљинска контрола, регулатори осветљења итд.);
4) унапређење термичког омотача и енергетских система путем комбиновања мера из става 1. тач. 1), 2) и 3) овог члана;
5) модернизација система јавног осветљења у градовима и општинама путем:
(1) замене извора светлости, односно светиљки,
(2) инсталирањем савремене опреме за контролу и управљање системом осветљења (даљинска контрола, регулатори осветљења итд.),
6) инсталације соларних колектора за грејање потрошне топле воде.
За све објекте прикључене на даљински систем грејања или које поседују централизован систем грејања уз примену мера унапређења термичког омотача објекта из става 1. тачкa 1) овог члана, обавезно је у пројекат из става 1. овог члана укључити и опремање грејне инсталације са термостатским вентилима и уређајима за мерење предате количине топлоте објекту, где је применљиво.
Пројекат из става 1. тачка 5) овог члана мора да предвиди измештање мерних група јавног осветљења за трафо рејоне, обухваћене модернизацијом из трафо станица електродистрибуције.
Износи за финансирање пројеката
Члан 5.
Максимални износ средстава по пројекту унапређења енергетске ефикасности у складу са чланом 4. став 1. тач. 1), 2), 3), 4) и 6) овог правилника, који се исплаћује из средстава Буџетског фонда износи:
1) до 100%, за пројекте у јединицама локалне самоуправе које се налазе у девастираним подручјима;
2) до 70%, за пројекте у осталим јединицама локалне самоуправе.
Максимални износ средстава који се исплаћује из средстава Буџетског фонда по пројекту унапређења јавног осветљења износи до 20% од вредности пројекта.
Уколико се за финансирање пројеката из члана 4. овог правилника обезбеде средстава прикупљенa по основу донације, расподела и висина средстава из ст. 1. и 2. овог члана може бити другачија, у складу са захтевима донатора.
У току реализације годишњег програма финансирања активности и мера унапређења ефикасног коришћења енергије може бити одобрен само један пројекат по јединици локалне самоуправе.
Ако се утврди да је укупна вредност пројекта већа од вредности предвиђене у пријави пројекта на јавни позив из члана 6. овог правилника, вредност исплате не може се увећати закључивањем анекса којим се мења уговор закључен између јединице локалне самоуправе и Министарства.
Јавни позив
Члан 6.
Министарство расписује јавни позив за финансирање пројеката из члана 4. овог правилника, који предвиђају спровођење мера енергетске ефикасности у објектима од јавног значаја, који су у надлежности јединица локалне самоуправе.
Објектима од јавног значаја из става 1. овог члана, у смислу овог правилника, сматрају се нарочито:
1) школе;
2) предшколске установе;
3) домови здравља;
4) други објекти од значаја за ширу локалну заједницу.
Јавни позив нарочито садржи:
1) предмет;
2) правна лица која имају право на подношење пријаве;
3) услове и критеријуме, укључујући и максимални износ опредељених средстава по пројекту;
4) документацију коју је потребно приложити уз пријаву;
5) место и рок достављања;
6) начин реализације додељених средстава;
7) напомену да ће одлука о избору бити објављена на интернет страници министарства;
8) рок у коме општине које буду изабране морају да објаве јавну набавку за одабир извођача радова;
9) и друге елементе који се односе на расподелу средстава према врсти пројекта, као и врсте објеката у којима се могу спровести мере из члана 4. овог правилника.
У јавном позиву, односно конкурсној документацији наводе се сви критеријуми за избор пројеката чија примена се предвиђа у односу на релативно значење које им се даје.
Уколико се за финансирање пројеката из члана 4. овог правилника обезбеде средстава прикупљенa по основу донације, јавни позив, који расписује министар, може садржати и друге елементе, узимајући у обзир акт о донацији.
Значење критеријума за избор пројекта изражава се кроз одређивање низа максималних вредности у одговарајућем распону.
Подносилац пријаве за доделу средстава ради финансирања пројекта који обухвата само мере из члана 4. став 1. тачка 2) овог правилника мора да испуњава следеће услове:
1) да поседује енергетски пасош који доказује да је објекат на коме се планира реализација пројекта најмање у енергетском разреду „Ц”, или
2) да поседује доказ да је у претходних пет година изграђен објекат или реализован пројекат унапређења техничког омотача (најмање путем уградње спољних прозора и врата бољих енергетских каракеристика од постојећих и постављањем термоизолације спољашњих зидова) у виду окончане ситуације оверене од стране извођача радова, инвеститора и надзорног органа.
Конкурсна документација
Члан 7.
Конкурсна документација за доделу средстава Буџетског фонда нарочито садржи:
1) доказ о поседовању техничке документације у складу са законом и прописима којим се уређује изградња објеката;
2) студију, потписану и оверену од стране одговорног пројектанта, која треба да покаже техничко-економску оправданост пројекта унапређења енергетске ефикасности и која нарочито садржи следеће елементе:
(1) технички опис пројекта који обавезно садржи попис и опис радова,
(2) попуњен образац очекиване годишње уштеде енергије, где је применљиво,
(3) предмер и предрачун радова са укупнпм ценом инвестиције на основу техничке документације из тачке 1) овог става,
(4) финансијску анализу и оцену исплативости пројекта са обрачунатим периодом повраћаја средстава;
3) планирану динамику реализације пројекта;
4) изјаву о финансирању пројекта и наменском трошењу средстава у складу са законском регулативом; 
5) Лист непокретности.
Уколико се за финансирање пројеката из члана 4. овог правилника обезбеде средства прикупљена по основу донације, конкурсна документација може садржати и друге елементе, узимајући у обзир акт о донацији.
Одобравање, праћење и надзор над реализацијом пројекта
Члан 8.
Припрему конкурсне документације, избор и одобравање пројекта у складу са критеријумима дефинисаним овим правилником, расподелу средстава, надзор над спровођењем и реализацијом пројеката, као и контролу напретка радова на пројекту, врши Министарство.
Контрола и надзор над извођењем радова врши се у складу са законом којим је уређена изградња објеката, односно извођење радова.
Уколико се утврди да су средства ненаменски утрошена, корисник из члана 2. овог правилника је дужан да на захтев Министарства врати уплаћена средства у Буџетски фонд.
Критеријуми за избор пројеката
Члан 9.
Критеријуми за избор пројеката одређују се у јавном позиву и нарочито садрже следеће:
1) врсту мере унапређења енергетске ефикасности из члана 4. овог правилника,
2) врсту објекта,
3) сопствено учешће у финансирању пројекта изражено у процентима.
Уколико се за финансирање пројеката из члана 4. овог правилника обезбеде средства прикупљена по основу донације, критеријуми могу садржати и друге елементе, узимајући у обзир акт о донацији.
Пројекти енергетске ефикасности у објектима из члана 6. став 2. овог правилника оцењују се одвојено и независно од пројеката за јавно осветљење.
Министарство закључује појединачне уговоре са корисницима средстава за финансирање одабраних пројеката.
Начин плаћања
Члан 10.
Министарство ће вршити исплату средстава на основу уговора закљученог између министарства и јединице локалне самоуправе.
Исплата средстава из става 1. овог члана се врши на основу захтева који Министарству подноси јединица локалне самоуправе на основу уговора.
Уговором из става 1. овог члана одредиће се документација коју је потребно поднети уз захтев за плаћање из става 2. овог члана.
Средства из става 1. овог члана Министарство уплаћује јединици локалне самоуправе путем наменског трансфера.
Уговором из става 1. овог члана може бити предвиђена уплата аванса, који корисник средстава уплаћује директно изабраном извођачу.
Након поднетог захтева за плаћање и извештаја о завршетку пројекта који садржи коначну ситуацију оверену од стране извођача, инвеститора и надзорног органа, ОПГ образац, где је примењиво, врши се уплата преосталог уговореног износа.
Уз захтев из става 6. овог члана, за мере из члана 4. став 1. тач. 1) и 4) овог правилника, неопходно је доставити и енергетски пасош који је издат у складу са посебним прописима.
3. Финансирање пројеката у домаћинствима
Пријава за финансирање пројеката 
Члан 11.
Физичко лице, скупштина зграде, односно савет зграде може поднети пријаву за финансирање пројеката енергетске ефикасности објеката, из средстава Буџетског фонда, код банака у Републици Србији које пласирају кредите за спровођење пројеката енергетске ефикасности са субвенционисаном каматном стопом, у складу са овим правилником.
Мере енергетске ефикасности
Члан 12.
Пројекти енергетске ефикасности који се финансирају у складу са овим правилником у сектору домаћинства садрже следеће мере:
1) унапређење термичког омотача објекта путем:
(1) побољшања, односно замене спољних прозора и врата,
(2) постављања или побољшања постојеће термичке изолације зидова, крова, таваница изнад отворених пролаза, зидова и подова на тлу, као и осталих делова термичког омотача,
(3) унапређења свих елемената термичког омотача (побољшање спољних прозора и врата и побољшање термоизолације),
(4) и других мера за унапређење енергетске ефикасности;
2) унапређење термотехничких система у објектима путем:
(1) замене система или дела система грејања ефикаснијим системом, а нарочито:
– замене котла ефикаснијим,
– уградње пумпи са променљивим бројем обртаја,
– уградње уређаја за аутоматску регулацију рада система грејања,
(2) замене или уградње ефикасних система за климатизацију,
(3) опремања грејне инсталације са термостатским вентилима и по потреби уређајима за регулацију и мерење предате количине топлоте објекту,
(4) инсталирањем котлова на биомасу,
(5) инсталирања топлотних пумпи,
(6) и других мера за унапређење енергетске ефикасности;
3) уградња система за даљинску контролу и аутоматску регулацију рада енергетских система у домаћинствима;
4) унапређење термичког омотача и енергетских система путем комбиновања мера из тач. 1, 2. и 3. овог члана;
5) инсталације соларних колектора за грејање потрошне топле воде.
Услов за пријаву пројекта који обухвата мере из става 1. тачка 2), изузев подтачке (3) овог члана је да је извршен енергетски преглед који доказује да објекат на коме се планира реализација пројекта има потрошњу енергије мању од граничне вредности потребне енергије за грејање која ће бити дефинисана јавним позивом.
Уговор са банкама
Члан 13.
За пројекте и мере из члана 12. овог правилника, уговором о регулисању међусобних односа у пословима субвенционисања камате по кредитима за њихово финансирање који ће бити закључен између Министарства и банака, утврђују се услови и начин реализације средстава за субвенционисање камате по наведеним кредитима, у складу са овим правилником.
Услови кредитирања
Члан 14.
Министарство расписује јавни позив банкама са седиштем у Републици Србији за учешће у реализацији пројеката из члана 13. овог правилника, под условима и у складу са прописом којим је уређен програм финансирања активности и мера унапређења ефикасног коришћења енергије у текућој години, овим правилником и јавним позивом.
Јавни позив из става 1. овог члана нарочито садржи захтеве у погледу услова које морају да испуне банке, услова кредитирања (максимална висина каматне стопе, висина субвенционисаног дела каматне стопе, максимални износ кредита, рок отплате, период почека) и др.
Банка по основу одобрених кредита лицима из члана 11. овог правилника врши уплату средстава на рачун извођача радова, односно испоручиоца опреме, а по основу профактуре за опрему и радове који су предмет кредита.
Минимални садржај документације
Члан 15.
Поред документације коју захтева банка, корисник средстава приликом подношења захтева мора да поднесе следећу документацију:
1) профактуру за опрему и радове који су предмет кредита, укључујући и атесте за производе, односно опрему о испуњености услова у погледу енергетске ефикасности;
2) доказ о праву својине над објектом или правноснажну употребну дозволу или други доказ о решеним имовинско-правним односима, односно правноснажну употребну дозволу.
Члан 16.
Одобравање пројекта врши банка у складу са оценом комплетности предате документације.
Контролу и надзор у погледу наменског трошења средстава за реализацију пројеката у сектору домаћинства врши Министарство.
Уколико се утврди да су средства кредита ненаменски утрошена, лице из члана 11. овог правилника коме је одобрен субвенционисан кредит губи право на коришћење субвенционисаног кредита, а банка може наставити да обрачунава камату за ту врсту кредита у складу са њеном пословном политиком.
Банка обрачунава и наплаћује износ субвенционисане каматне стопе од корисника кредита из става 3. овог члана за период коришћења кредита и та средства усмерава за субвенционисање каматне стопе за нове кредите, у складу са чланом 11. овог правилника, уколико је јавни позив за доделу кредита у току, односно враћа средства у Буџетски фонд.
Изузимање од обавезе вршења енергетског прегледа
Члан 17.
Корисници средстава Буџетског фонда подносе извештај о извршеном енергетском прегледу приликом подношења захтева за добијања средстава Буџетског фонда, односно након завршетка пројекта, у складу са Законом.
Изузетно од става 1. овог члана, од обавезе вршења енергетских прегледа, приликом подношења захтева за добијање средстава Буџетског фонда, односно по завршетку пројекта, изузимају се пројекти из става 1. овог члана чија је вредност мања од 500.000 динара.
Изузимање од обавезе вршења енергетског прегледа из става 2. овог члана не подразумева ослобођење од других обавеза вршења прегледа објеката у складу са важећим прописима којима се уређује изградња објеката.
Енергетски угрожени купци
Члан 18.
Средства за спровођење мера енергетске ефикасности из члана 12. овог правилника могу се определити за потребе енергетски угрожених купаца који су стекли тај статус у складу са уредбом којом се уређује енергетски угрожени купац.
4. Заједничке одредбе за финансирање пројеката у јединицама локалне самоуправе и у домаћинствима
Динамика реализације и извештавање
Члан 19.
Корисник средстава реализује пројекат у складу са планираном динамиком реализације и у року који је одређен одлуком о додели средстава, односно уговором.
Банке и јединице локалне самоуправе, извештавају министарство о реализованим активностима у претходном периоду, у складу са условима из јавног позива и уговора из члана 9. став 4. и члана 13. овог правилника.
Финансирање техничке помоћи и промотивних активности
Члан 20.
Израда анализа, студија, техничке документације, консултантских услуга, промотивних активности, финансирају се из средстава Буџетског фонда.
За израду документације из става 1. овог члана Министарство може спровести јавну набавку за избор привредног друштва, односно другог правног лица, односно предузетника, уписаног у одговарајући регистар за израду техничке документације и расписати јавни позив за пријаву пројеката за које је потребно израдити наведену документацију.
Јавним позивом из става 2. овог члана, министарство ближе дефинише услове за избор корисника услуга израде документације из става 2. овог члана.
5. Прелазне и завршне одредбе
Члан 21.
Даном ступања на снагу овог правилника престаје да важи Правилник о условима за расподелу и коришћење средстава Буџетског фонда за унапређење енергетске ефикасности Републике Србије и критеријумима о изузимању од обавезе вршења енергетског прегледа („Службени гласник РС”, број 8/14).
Члан 22.
Овај правилник ступа на снагу наредног дана од дана објављивања у „Службеном гласнику Републике Србије”, осим одредаба члана 17. ст. 1. и 2. овог правилника, које се примењују од 1. јануара 2017. године.
Број 110-00-00082/2015-06
У Београду, 29. јануара 2016. године
Министар,
Александар Антић, с.р.