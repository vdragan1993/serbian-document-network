На основу члана 22. став 2. Закона о заштити од буке у животној средини („Службени гласник РС”, број 36/09),


Министар заштите животне средине и просторног планирања доноси 


 


 


ПРАВИЛНИК


о методологији за израду акционих планова


„Службени гласник РС“, број 72 од 8. октобра 2010.


 


 


Члан 1.


Овим правилником ближе се прописује методологија за израду акционих планова заштитe од буке у животној средини.


 


Члан 2.


Акциони план се израђује за подручја где постоје прекорачења граничних вредности.


 


Члан 3.


Акциони план се израђује на основу стратешке карте буке за исто подручје. 


За потребе израде акционих планова израђују се конфликтне карте буке. 


Конфликтна карта буке је карта која се израђује на основу стратешке карте буке, а из које је видљива разлика између постојећег, односно предвиђеног стања буке и граничних вредности индикатора буке.


Конфликтна карта буке израђује се методом прорачуна, при чему се од нивоа постојећег, односно предвиђеног стања буке одузимају граничне вредности буке.


 


Члан 4.


Основе за израду акционих планова заштите од буке јесу:


1) мере заштите од буке у животној средини као што су: планирање намене простора, планирање саобраћаја, предузимање техничких мера на изворима буке, избор извора буке с нижим вредностима емисијe буке, примена звучне изолације, мере на путу простирања буке, примена законске регулативе и других прописа);


2) процена трошкова и ефикасности мера за смањење буке на одређеном подручју;


3) попис правних и физичких лица која својом делатношћу утичу на изложеност буци;


4) временски план извршења појединих активности током спровођења мера заштите од буке.


 


Члан 5.


Садржина акционих планова прописана је законом којим се уређује заштита од буке у животној средини.


 


Члан 6.


Акциони планови у потпуности морају бити доступни јавности према посебним прописима који уређују информисање и учествовање заинтересоване јавности по питањима заштите животне средине.


 


Члан 7.


Субјекти заштите животне средине од буке који обезбеђују израду акционих планова обавезно спроводе јавну расправу и податке из акционих планова представљају јавности расположивим средствима информисања.


 


Члан 8.


Акциони планови се достављају у складу са законом којим се уређује заштита од буке у животној средини. 


 


Члан 9.


Овај правилник ступа на снагу осмог дана од дана објављивања у „Службеном гласнику Републике Србије”. 


 


 


Број 110-00-198/10-02


У Београду, 1. октобра 2010. године


Министар,


др Оливер Дулић, с.р.