На основу
члана 74. став 5. Закона о заштити животне средине („Службени гласник РС”, бр.
135/04, 36/09 и 72/09 – др. закон) и члана 42. став 1. Закона о Влади
(„Службени гласник РС”, бр. 55/05, 71/05 – исправка, 101/07 и 65/08), 
          Влада доноси

 
 
УРЕДБУ
о садржини и начину
вођења информационог система заштите животне средине,


методологији, структури,
заједничким основама, категоријама и нивоима сакупљања


података, као и о
садржини информација о којима се редовно и обавезно 
обавештава јавност
„Службени гласник РС“, број 112
од 30. децембра 2009.
 
 
Члан 1.
          Овом
уредбом ближе се уређује садржина и начин вођења информационог система,
методологија, структура, заједничке основе, категорије и нивои сакупљања
података, као и садржина информација о којима се редовно и обавезно обавештава
јавност. 
 
Члан 2.
          Поједини
изрази, који се употребљавају у овој уредби, имају следеће значење:
          1) интернет
портал Информационог система заштите животне средине јесте интернет презентација,
односно скуп интернет страница, кроз које се субјектима извештавања,
референтним центрима и корисницима осигурава приступ и/или унос података и
информација;
          2)
интероперабилност јесте својство два или више система или њихових делова да размењују
податке и користе податке које су разменили;
          3)
Географски информациони систем (у даљем тексту: ГИС) јесте систем за управљање
просторним подацима и њима придруженим особинама, односно рачунарски систем
способан за интегрисање, складиштење, уређивање, анализу и приказ географских
информација;
          4)
индикатори јесу квантитативне и квалитативне чињенице које се користе за
процену напредовања остваривања неког циља;
          5) субјекти
извештавања јесу државни органи, односно организације, органи аутономне
покрајине и јединице локалне самоуправе, овлашћене организације, корисници
природних богатстава и привредни субјекти чије активности имају утицај на
животну средину и који су дужни да достављају податке и информације за потребе
информационог система заштите животне средине, у складу са законом;
          6)
референтни центар јесте правно лице које за потребе информационог система
заштите животне средине врши прикупљање, обраду и анализу података о стању
животне средине укључујући израчунавање одговарајућих индикатора и извештавање.

 
Члан 3.
         
Информациони систем заштите животне средине (у даљем тексту: Информациони
систем) садржи међусобно информационо повезане електронске базе података и
изворе података о стању, притисцима на животну средину и просторним обележјима,
као и друге податке и информације које су од значаја за праћење стања животне
средине на националном нивоу.
         
Информациони систем је децентрализован и интегрисан систем на основу којег се
информације и подаци заједнички користе и који је организован кроз концепт
ГИС-а, доступан кроз јединствени интернет-портал и заснован на мрежи субјеката
извештавања и референтних центара. 
 
Члан 4.
         
Информациони систем води се повезивањем података и информација интернетом,
даљинском детекцијом и сателитским технологијама на начин којим се обезбеђује
правовремено и транспарентно извештавање јавности, у складу са Програмом вођења
Информационог система (у даљем тексту: Програм), који доноси министар надлежан
за послове заштите животне средине (у даљем тексту: министар).
          Програм
садржи:
          1)
организацију, начин вођења и одржавања Информационог система;
          2) попис
субјеката извештавања укључујући референтне центре, начин и рокове достављања
података по тематским подручјима;
          3) начин
управљања подацима и информацијама;
          4)
рачунарску, програмску и комуникациону опрему, као и финансијска средства;
          5) потребне
мере и активности за тематско подручје. 
 
Члан 5.
          Структура
података који се сакупљају и уносе у Информациони систем подељена је према
категоријама у тематске целине, и то:
          1) ваздух и
климатске промене;
          2) воде;
          3) природа
и биолошка разноврсност;
          4)
земљиште;
          5) отпад;
          6) бука;
          7)
нејонизујуће зрачење;
          8)
шумарство, лов и риболов;
          9) одрживо
коришћење природних ресурса;
          10)
привредни и друштвени потенцијали и активности од значаја за животну средину;
          11)
међународна и национална законска регулатива, као и мере (стратегије, планови,
програми, споразуми), извештаји и остала документа и активности из области
заштите животне средине;
          12)
субјекти система заштите животне средине. 
          Индикатори
тематских целина из става 1. овога члана разврставају се на тематска подручја,
и то: 
          1)
покретачки фактори; 
          2)
притисци; 
          3) стање
животне средине;
          4) утицаји
промена стања животне средине; 
          5) реакције
друштва са циљем побољшања стања животне средине. 
 
Члан 6.
         
Информационим системом омогућава се сакупљање и пружање информација и података
који су обрађени и анализирани у складу са међународном и европском
методологијом, односно омогућава се размена података о животној средини са
постојећим сличним системима на нивоу Европске уније и држава чланица,
повезаним у Европску информациону и осматрачку мрежу (ЕИОНЕТ).
         
Успостављање, вођење, развијање, координисање и одржавање јединственог
Информационог система уређује се Националном листом индикатора коју доноси
министар.
          Националном
листом индикатора одређују се тематска подручја, на основу структуре тематских
целина, за које се сакупљају подаци и информације за Информациони систем.
          Национална
листа индикатора садржи:
          1) опис
индикатора и методологију израчунавања; 
          2) правну
покривеност националним и међународним прописима;
          3) извор
података, периодичност сакупљања података, обавезе обавештавања и доступност
података;
          4)
методологију сакупљања података, начин и рокове достављања података,
информација, индикатора и извештаја у Информациони систем. 
 
Члан 7.
         
Информационим системом обезбеђује се спровођење одговарајућих методолошких
поступака за:
          1) обраду
информација у складу са примарним извором података;
          2)
сакупљање података и/или информација, уз доступност тих података и/или
информација осталим субјектима извештавања и корисницима за њихове намене, као
и унапређење и укључивање постојећих система сакупљања података и информација;
          3)
могућност приступа подацима и информацијама ради предузимања мера заштите
животне средине, процене резултата таквих мера и обезбеђивања одговарајућег
информисања јавности о стању животне средине;
          4) техничку
и научну подршку;
          5) примену
јединствених информатичких алата, стандарда записивања и поступка преношења
података и информација;
          6)
интероперабилност на техничком (норме и стандарди за повезивање рачунарских
система и сервиса), семантичком (значење података) и процесном нивоу
(дефинисање циљева, моделирање процеса и остваривање сарадње између субјеката
извештавања, референтних центара и корисника), применом националних и
међународних техничких норми.
          Подаци и
информације о животној средини обликују се у релационо повезане електронске
базе података тематског подручја и достављају се и преносе у електронском
облику или на други одговарајући начин, у складу са законом. 
 
Члан 8.
          Подаци који
се уносе у Информациони систем сакупљају се на нивоу:
          1)
привредних субјеката чије активности имају утицај на животну средину;
          2)
корисника природних богатстава;
          3)
овлашћених организација;
          4) јединица
локалне самоуправе;
          5) органа
аутономне покрајине;
          6) државних
органа и организација. 
 
Члан 9.
          Субјекти
извештавања и референтни центри дужни су да обезбеде несметани ток података
кроз Информациони систем, приступ подацима и информацијама у Информационом
систему и коришћење тих података.
          Субјекти
извештавања и референтни центри обезбеђују сакупљање података и информација,
проверу и обезбеђивање њиховог квалитета, као и успостављање, одржавање и
интероперабилност Информационог система.
          Субјекти
извештавања и референтни центри одговорни су за тачност и веродостојност
података и информација за које су надлежни.
         
Министарство надлежно за послове заштите животне средине преко Агенције за
заштиту животне средине (у даљем тексту: Агенција), обезбеђује размену података
и информација са субјектима извештавања и референтним центрима, омогућавањем
приступа тим подацима и информацијама путем Информационог система, као и
редовним обавештавањем јавности о тим информацијама и подацима, у складу са
законом. 
 
Члан 10.
          Програм и
Национална листа индикатора објављују се на интернет порталу Агенције. 
 
Члан 11.
          Програм и
Национална листа индикатора биће донети у року од годину дана од дана ступања
на снагу ове уредбе. 
 
Члан 12.
          Ова уредба
ступа на снагу осмог дана од дана објављивања у „Службеном гласнику Републике
Србије”. 
 
 
         
05 број 110-8778/2009
         
У Београду, 29. децембра 2009. године
         
Влада
         
Први потпредседник Владе –
         
заменик председника Владе,
         
Ивица Дачић, с.р.