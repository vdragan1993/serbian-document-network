На основу члана 32. став 2. Закона о ваздушном саобраћају („Службени гласник РС”, бр. 73/10, 57/11 и 93/12) и члана 43. став 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), на предлог Министарства саобраћаја,
Влада доноси
 
ЗАКЉУЧАК

"Службени гласник РС", број 8 од 29. јануара 
	2014.
 
1. Утврђује се Национална политика управљања ваздушним простором Републике Србије, која је саставни део овог закључка.
2. Овај закључак ступа на снагу осмог дана од дана објављивања у „Службеном гласнику Републике Србије”.
 
05 број 343-584/2014
У Београду, 24. јануара 2014. године
Влада
Председник,
Ивица Дачић, 
	с.р.
 
 
НАЦИОНАЛНА ПОЛИТИКА
УПРАВЉАЊА ВАЗДУШНИМ ПРОСТОРОМ РЕПУБЛИКЕ СРБИЈЕ
I. УВОДНИ ДЕО
Национална политика управљања ваздушним простором (у даљем тексту: Политика) представља приступ Владе Републике Србије (у даљем тексту: Влада) ка успостављању организованог, ефикасног и интегрисаног планирања и управљања ваздушним простором, као заједничког ресурса свих категорија корисника, који се употребљава на флексибилан и транспарентан начин, истовремено узимајући у обзир потребе одбране и обезбеђивања, заштите животне средине и обавезе које произлазе из потврђених међународних уговора, чланства у међународним ваздухопловним организацијама и међународних стандарда и препоручене праксе.
Политика утврђује принципе и циљеве за достизање ефикасног и ефективног система управљања ваздушним простором у складу са Мултилатералним споразумом између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999. године) о успостављању Заједничког европског ваздухопловног подручја (у даљем тексту: 
	ЕСАА споразум), којим је успостављен правни основ за транспозицију регулативе Јединственог европског неба 
	(Single European Sky-SES) у правни систем Републике Србије.
Политика дефинише неопходне технолошко-оперативне правце унапређења система управљања ваздушним простором, у складу са Програмом техничке имплементације Јединственог европског неба, који обезбеђује координисано и синхронизовано истраживање, развој и распоред система управљања ваздушним саобраћајем нових генерација 
	(Single European Sky Air Traffic Management Research-SESAR), односно Главним планом управљања ваздушним саобраћајем на европском нивоу (European Air Traffic Management Master Plan).
Документи који представљају оквир за утврђивање Политике су:
1) Закон о ваздушном саобраћају („Службени гласник РС”, бр. 73/10, 57/11 и 93/12);
2) Стратегијa развоја железничког, друмског, водног, ваздушног и интермодалног транспорта у Републици Србији од 2008. до 2015. године („Службени гласник РС”, број 4/08);
3) ICAO Global ATM Operational Concept (Doc 9854);
4) ICAO European Region Air Navigation Plan (Doc 7754);
5) Стратегија Европске конференције цивилног ваздухопловства – Концепт ваздушног простора за 2015. 
	(2015 ECAC Airspace Concept/Strategy);
6) Закон о потврђивању 
	
Мултилатералног споразума између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999. године) о успостављању Заједничког европског ваздухопловног подручја
(„Службени гласник РС ”, број 38/09);
7) Главни план управљања ваздушним саобраћајем на европском нивоу.
Изрази који се користе у тексту Политике имају следеће значење:
1) безбедносни нивои (Safety Levels) представљају разматрање безбедности у одређеном контексту у односу на прихватљив или толерантан ниво ризика;
2) безбедносни индикатори (Safetу Indicators) представљају мерило постигнутог нивоа безбедности у ваздухопловству, разликују се зависно од области ваздухопловства и повезани су с главним компонентама стратегије безбедности у ваздухопловству; 
	
3) ЕВРОКОНТРОЛ (EUROCONTROL) je Европска организација за безбедност ваздушне пловидбе која је основана Међународном конвенцијом о сарадњи у области безбедности ваздушне пловидбе ЕВРОКОНТРОЛ, од 13. децембра 1960. године;
4) IСАО (International Civil Aviation Organization) 
	је Међународна организација цивилног ваздухопловства, основана Конвенцијом о међународном цивилном ваздухопловству 1944. године (Чикашка конвенција);
5) навигација заснована на перформансама ваздухоплова (Performance Based Navigation-PBN) је навигациони концепт уведен од стране 
	IСАО, настао интеграцијом различитих техничких стандарда одређених терминима тачности, интегритета, доступности, непрекидности и функционалности које захтева одеређени ваздушни простор;
6) област информисања ваздухоплова у лету (Flight Information Region-FIR) је ваздушни простор одређених димензија у којем се пружају услуге информисања ваздухоплова у лету и узбуњивања;
7) показатељи учинка (Performance Indicators) су показатељи који се користе за праћење, мерење и процену учинка у одређеној области;
8) управљање ваздушним саобраћајем (Air Traffic Management-ATM) је скуп функција у ваздухоплову и на земљи (услуге у ваздушном саобраћају, управљање ваздушним простором и управљање протоком ваздушног саобраћаја) којима се омогућава безбедно и ефикасно кретање ваздухоплова током свих фаза операција ваздухоплова;
9) функционални блок ваздушног простора (Functional Airspace Block-FAB) 
	је блок ваздушног простора заснован на оперативним захтевима који се успоставља без обзира на државне границе, у коме су пружање услуга у ваздушној пловидби и функције у вези са њима вођене учинком и оптимизиране са циљем да се, у сваком функционалном блоку ваздушног простора уведе побољшана сарадња међу пружаоцима услуга у ваздушној пловидби или, тамо где је то одговарајуће, интегрисани (здружени) пружалац услуга.
II. УПРАВЉАЊЕ ВАЗДУШНИМ ПРОСТОРОМ
Управљање ваздушним простором (Airspace Management-ASM) је функција планирања којом се обезбеђује ефикасно коришћење флексибилних и адаптибилних структура ваздушног простора на безбедан и ефикасан начин према исказаним потребама различитих категорија корисника.
Управљање ваздушним простором обухвата флексибилно коришћење ваздушног простора, организацију ваздушног простора, развој и обликовање структура ваздушног простора и друге функције које су везане за управљање ваздушним простором.
Флексибилно коришћење ваздушног простора (Flexible Use of Airspace-FUA) је концепт којим се ваздушни простор посматра као недељива целина и свакодневно прилагођава потребама корисника ваздушног простора. Концепт флексибилног коришћења ваздушног простора обезбеђује постизање најефикаснијег коришћења ваздушног простора од свих корисника, заснованог на стварним потребама и стварном коришћењу у одређеном временском периоду. Концепт флексибилног коришћења ваздушног простора заснива се на три нивоа управљања ваздушним простором: на стратешком, пре-тактичком и тактичком нивоу.
У оквиру здруженог цивилно-војног процеса на стратешком нивоу управљања ваздушним простором одређује се Политика и обавља се неопходно стратешко планирање, при чему се узимају у обзир захтеви домаћих и страних корисника ваздушног простора и пружалаца услуга у ваздушној пловидби.
Пре-тактички ниво управљања ваздушним простором обухвата обраду захтева корисника, алокацију ваздушног простора на коришћење и прослеђивање података свим заинтересованим корисницима. Послови на пре-тактичком нивоу управљања ваздушним простором обављају се у оквиру јединица за цивилно-војну координацију (Airspace Management Cell-AMC).
Тактички ниво управљања ваздушним простором састоји се од свакодневног активирања, деактивирања или реалокације, у стварном времену, ваздушног простора који је претходно алоцирала јединица за цивилно-војну координацију.
Организација ваздушног простора обухвата поделу ваздушног простора на класе, пројектовање мреже рута ваздушног саобраћаја и њихово усклађивање, успостављање функционалних блокова ваздушног простора, одређивање вертикалних и хоризонталних граница ваздушног простора које су у надлежности јединица контроле летења, израђивање навигационих поступака прилажења, доласка и одласка за одређени аеродром, као и друге послове којима се организује ваздушни простор.
Развој и обликовање структура ваздушног простора обухвата утврђивање привремено резервисаних и привремено издвојених делова ваздушног простора, прекограничних зона, условних рута, забрањених зона, условно забрањених зона, опасних зона, зона за летења војних ваздухоплова, као и друге послове развоја и обликовања структура ваздушног простора.
Основни захтеви које управљање ваздушним простором треба да обезбеди су флексибилност и динамичност. 
	
За обезбеђење флексибилности и динамичности у управљању ваздушним простором примењују се следећи принципи:
1) цивилно-војна координација која се успоставља на стратешком, пре-тактичком и тактичком нивоу управљања ваздушним простором, кроз одговарајућу организацију, уговоре и процедуре у циљу унапређења безбедности, капацитета ваздушног простора и ефикасности и флексибилности летења;
2) усклађеност између управљања ваздушним простором, управљања протоком ваздушног саобраћаја и пружања услуга у ваздушном саобраћају, која се успоставља на стратешком, пре-тактичком и тактичком нивоу управљања ваздушним простором, у циљу обезбеђења ефикасног планирања, алокације и коришћења ваздушног простора;
3) процесом управљања ваздушним простором обезбеђује се динамички избор трајекторија и профила лета;
4) када услови налажу издвајање ваздушног простора, величина и облик тог простора, као и време активирања, треба да обезбеде минималан утицај на остали саобраћај;
5) резервација ваздушног простора за искључиво или посебно коришћење од стране категорија корисника је привременог карактера и примењује се само током ограничених временских периода на основу стварне употребе, а укида се чим престане активност која је узроковала њено успостављање. Систем треба да омогући испуњавање непланираних захтева за коришћење ваздушног простора по потреби;
6) ефикасна и доследна примена концепта флексибилног коришћења ваздушног простора преко националних граница и/или граница области информисања ваздухоплова у лету постиже се кроз сарадњу са суседним државама, која покрива сва релевантна законска, оперативна и техничка питања;
7) коришћење ваздушног простора координира се и прати на пре-тактичком и тактичком нивоу у циљу обезбеђења решавања конфликата различитих легитимних захтева корисника ваздушног простора и смањења ограничења летења;
8) фиксна рутна мрежа примењује се само у циљу одржавања капацитета или у циљу избегавања области којима је приступ лимитиран или у којима постоје активности опасне за извршење летења;
9) организација ваздушног простора треба да омогући различите врсте и типове активности и саобраћаја, као и различите врсте и нивое услуга које се пружају;
10) организација ваздушног простора треба да омогући несметано пружање услуга и могућност обављања летова на оптималним и динамичким трајекторијама лета, од полетања до слетања, без рестрикција и кашњења;
11) флексибилност у оквиру организације ваздушног простора треба да укључи процес редовног стратешког планирања, у складу са захтевима корисника за што оптималнија решења;
12) ваздушни простор треба да буде организован на разумљив и лако прихватљив начин од стране свих учесника.
III. ОБАВЕЗЕ УЧЕСНИКА У ОКВИРУ СИСТЕМА УПРАВЉАЊА ВАЗДУШНИМ ПРОСТОРОМ И МЕЂУСОБНИ ОДНОСИ
Обавезе учесника у оквиру система управљања ваздушним саобраћајем и релације дефинисане су у складу са следећим: 
	
1) Влада уређује управљање ваздушним простором и концепт флексибилног коришћења ваздушног простора; обезбеђује јединствену примену концепта флексибилног коришћења ваздушног простора; ради ефикасног управљања ваздушним простором на стратешком нивоу оснива Национални ваздухопловни комитет за управљање ваздушним простором, одређује његов састав и начин његовог рада; преко Националног ваздухопловног комитета процењује ваздушни простор ради планирања и увођења флексибилног коришћења ваздушног простора, предлаже приоритете и процедуре за коришћење и алокацију ваздушног простора, предлаже начела за координацију цивилних и војних корисника ваздушног простора, периодично преиспитује потребе за коришћењем ваздушног простора и зона, прати процесе који се одвијају у оквиру пре-тактичког и тактичког нивоа управљања ваздушним простором; дефинише привремене структуре ваздушног простора и процедуре ради понуде вишеструких могућности у погледу резервисања ваздушног простора и рутних опција; уређује привремено резервисане и привремено издвојене делове ваздушног простора, прекограничне зоне, условне руте, забрањене зоне, условно забрањене зоне, опасне зоне и зоне за летења војних ваздухоплова; успоставља критеријуме и процедуре за формирање и коришћење променљивих хоризонталних и вертикалних граница ваздушног простора; развија употребу прекограничног ваздушног простора са суседним државама када то захтевају токови ваздушног саобраћаја и активности корисника; процењује ефикасност процедура и процеса на стратешком, пре-тактичком и тактичком нивоу управљања ваздушним простором; закључује међународне уговоре о успостављању функционалног блока ваздушног простора; прописује класе ваздушног простора и услове под којима се свака класа ваздушног простора користи.
2) Национални ваздухопловни комитет припрема Политику, и по потреби припрема предлоге за усклађивање Политике с политикама управљања ваздушним простором суседних држава, у циљу решавања употребе ваздушног простора преко националних граница и/или граница области информисања ваздухоплова у лету; процењује ваздушни простор ради планирања и увођења флексибилног коришћења ваздушног простора; предлаже активности које захтевају резервисан или ограничен ваздушни простор уз обавезне консултације са заинтересованим цивилним и војним корисницима и овлашћеним пружаоцем услуга у ваздушној пловидби; предлаже кориснике ваздушног простора овлашћене за подношење захтева за алокацију ваздушног простора јединици за управљање ваздушним простором; предлаже структуре ваздушног простора и процедуре ради понуде вишеструких могућности у погледу резервисања ваздушног простора и рутних опција, у уској сарадњи и координацији са суседним државама, у случајевима када дотичне структуре ваздушног простора имају значајан утицај на саобраћај преко националних граница и/или граница области информисања ваздухоплова у лету, ради обезбеђивања оптималног коришћења ваздушног простора за све кориснике; предлаже измене поделе ваздушног простора на класе у складу са концептом флексибилног коришћења ваздушног простора и подноси иницијативу за успостављање или измену функционалног блока ваздушног простора; предлаже промене забрањених, условно забрањених и опасних зона у привремено резервисане или привремено издвојене делове ваздушног простора; предлаже критеријуме и процедуре за формирање и коришћење променљивих хоризонталних и вертикалних граница ваздушног простора; предлаже приоритете и процедуре за коришћење и алокацију ваздушног простора и начела за координацију цивилних и војних корисника ваздушног простора; периодично преиспитује потребе за коришћењем ваздушног простора и зона и разматра захтеве корисника; прати процесе који се одвијају у оквиру пре-тактичког и тактичког нивоа управљања ваздушним простором и предлаже унапређења; предлаже специфичне услова према којима су за раздвајање између цивилних и војних летова одговорне јединице за пружање услуга у ваздушном саобраћају или надлежне војне јединице; предлаже успостављање јединственог заједничког скупа стандарда за раздвајање између цивилних и војних летова за прекограничне активности са суседним државама; прати ефикасност и ефективност процедура на сва три нивоа управљања ваздушним простором и ефикасност коришћења флексибилних структура ваздушног простора; предлаже и прати показатеље учинка из домена флексибилног коришћења ваздушног простора и мере за унапређење ефикасности, ефективности и учинка система управљања ваздушним простором.
3) Министарство надлежно за послове саобраћаја учествује у дефинисању стратешког, пре-тактичког и тактичког нивоа управљања ваздушним простором; учествује у предлагању састава и начина рада Националног ваздухопловног комитета; одобрава успостављање мреже рута ваздушног саобраћаја; одређује забрањену и условно забрањену зону, као и услове за одвијање летења у условно забрањеној зони.
4) Министарство надлежно за послове одбране учествује у дефинисању стратешког, пре-тактичког и тактичког нивоа управљања ваздушним простором; учествује у предлагању састава и начина рада Националног ваздухопловног комитета; уређује начин рада јединице за цивилно-војну координацију, усаглашено са министарством надлежним за послове саобраћаја; преко јединице за цивилно-војну координацију успоставља приоритете и процедуре за коришћење и алокацију ваздушног простора; ближе одређује тактички ниво управљања ваздушним простором, одређује опасне зоне.
5) Директорат цивилног ваздухопловства Републике Србије, поред других прописа за чије је доношење овлашћен у складу са Законом о ваздушном саобраћају, доноси и прописе из области ваздухопловства који су садржани у Анексу I 
	ECAA споразума; обавља одит (проверу) и врши инспекцијски надзор над спровођењем Закона о ваздушном саобраћају, подзаконских аката донетих на основу тог закона, међународних аката и прихваћених домаћих и међународних стандарда и препоручене праксе; издаје сагласност за безбедносну процену промена у структурама ваздушног простора; издаје сагласност за промену вертикалних и хоризонталних граница ваздушног простора у области надлежности јединица контроле летења.
6) Пружалац услуга у ваздушној пловидби учествује у управљању ваздушним простором на претактичком и тактичком нивоу кроз обезбеђење експерата, смештаја и техничко-технолошке подршке (опрема и везе комуникације) неопходне за функционисање јединица за цивилно-војну координацију; усклађује мрежу рута ваздушног саобраћаја у Републици Србији; утврђује вертикалне и хоризонталне границе ваздушног простора у области надлежности јединица контроле летења; израђује навигационе поступке, који обухватају прилажење, долазак и одлазак за одређени аеродром, неуспело прилажење и чекање; прикупља статистичке податке коришћења флексибилних структура ваздушног простора.
7) јединица за цивилно-војну координацију управља ваздушним простором на пре-тактичком и тактичком нивоу на националном, и по потреби регионалном нивоу или у оквиру функционалног блока ваздушног простора, ако је тако предвиђено међународним уговором о успостављању функционалног блока ваздушног простора.
8) војни и цивилни корисници ваздушног простора планирају и користе ваздушни простор у складу са процедурама и поступцима флексибилног коришћења ваздушног простора.
IV. ПРИНЦИПИ ПОЛИТИКЕ
Политика је заснована на следећим принципима:
1) имплементација модерног система управљања ваздушним простором базира се на потреби за одржавањем и унапређењем прописаног нивоа безбедности ваздушног саобраћаја, а све промене ваздушног простора врше се у складу са дефинисаним процесом измена и безбедносно-регулаторним захтевима;
2) у циљу обезбеђења заступљености интереса свих корисника ваздушног простора и њиховог равномерног третмана, формалне консултације приликом планирања промена структура ваздушног простора обављају се у оквиру Националног ваздухопловног комитета. Све информације о имплементацији нових структура ваздушног простора и процедура објављују се довољно времена унапред, у циљу адекватне припреме свих корисника ваздушног простора и пружаоца услуга у ваздушном саобраћају;
3) конзистентност националне политике и планирања ваздушног простора са националним и међународним плановима и програмима, стандардима и препорученом праксом, обезбеђује се кроз блиску комуникацију и сарадњу на регионалном и европском нивоу;
4) приликом планирања промена у ваздушном простору, у најранијој фази се предузимају све мере смањења, контролисања и ублажавања утицаја који промена, са становишта емисије штетних гасова и буке, може да проузрокује на животну средину. Мере контроле, између осталог, обухватају и обавезне формалне консултације са свим заинтересованим странама.
V. ЦИЉЕВИ ПОЛИТИКЕ
Основни циљеви Политике су:
1) Унапређење нивоа безбедности ваздушног саобраћаја 
Остварење овог циља постиже се кроз ефикасно функционисање целокупног система на регулаторном, надзорном и оперативно-техничком нивоу. На регулаторном нивоу, јасна Политика и подзаконски акти који уређују надлежности и одговорности свих учесника, процедуре и поступке, прихватљиве безбедности нивое и индикаторе безбедности стварају транспарентан регулаторни оквир за унапређење безбедности. На надзорном нивоу, кроз функције инспекцијског надзора и одита (провере), спроводи се надзор над спровођењем прописа и достигнутост прихватљивих нивоа безбедности и индикатора безбедности. На оперативно-техничком нивоу, унапређена цивилно-војна сарадња кроз концепт флексибилног коришћења ваздушног простора повећава транспарентност коришћења ваздушног простора, поједностављене структуре и класификације ваздушног простора смањују потенцијал за грешке и нарушавање сепарације између ваздухоплова, а примена навигације засноване на перформансама ваздухоплова обезбеђује прецизније и конзистентније летење по рутама ваздушног саобраћаја, чиме се унапређује целокупна безбедност ваздушног саобраћаја.
2) Повећање капацитета ваздушног простора у складу са предвиђеним порастом саобраћаја 
	
Повећање капацитета ваздушног простора остварује се кроз: повећање рутних опција за планирање корисника; стварање флексибилних и динамичких структура ваздушног простора које испуњавају захтеве корисника; имплементацију системских алата подршке контролорима летења; оптимализацију секторских капацитета пружаоца услуга у ваздушном саобраћају; смањење удаљености између рута ваздушног саобраћаја услед повећане навигационе прецизности ваздухоплова; развој структура ваздушног простора независан од граница области информисања ваздухоплова у лету. 
	
3) Унапређење заштите животне средине 
Остварење овог циља постиже се смањењем постојећих утицаја емисије штетних гасова и буке кроз: имплементацију одговарајућих стандарда и процедура, укључујући навигацију засновану на перформансама ваздухоплова; омогућавање директних рута ваздушног саобраћаја и оптималних вертикалних профила лета ваздухоплова.
4) Повећање ефикасности и економичности 
Однос између ефикасности система управљања ваздушним саобраћајем и економичности одвијања ваздушног саобраћаја је директно пропорционалан. Повећање ефикасности система управљања ваздушним саобраћајем на стратешком, пре-тактичком и тактичком нивоу, кроз имплементацију флексибилних и динамичких структура ваздушног простора и одговарајућих процедура, уз стална унапређења система у складу са захтевима корисника, обезбеђује повећање економичности одвијања ваздушног саобраћаја односно смањење трошкова корисника кроз директне уштеде у потрошњи горива и времену трајања лета.
5) Унапређење заштите ваздушног простора 
Остварење овог циља постиже се кроз: дефинисање одговарајућих структура ваздушног простора, процедура и поступака заштите, посебно у случају терористичке претње из ваздуха; имплементацију уређаја и система за цивилно-војну координацију и размену података за потребе заштите ваздушног простора.
VI. УТВРЂИВАЊЕ И АЖУРИРАЊЕ ПОЛИТИКЕ
Политика подлеже преиспитивању у складу са потребама, а најмање једном у три године. Предлоге допуна и измена, са одговарајућим образложењем, Влади предлаже министар надлежан за послове саобраћаја.