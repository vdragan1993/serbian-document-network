На основу члана 49. ст. 1. и 3, члана 73. став 5, члана 74. став 4. и члана 81. став 4. Закона о хемикалијама („Службени гласник РС”, бр. 36/09, 88/10, 92/11 и 93/12),
Министар пољопривреде и заштите животне средине доноси
 
ПРАВИЛНИК
о детергентима
"Службени 
				гласник РС", број 25 од 13. марта 2015.
 
1. Уводнa одредбa
Члан 1.
Овим правилником прописују се критеријуми и методе испитивања биоразградљивости сурфактанта, садржина техничког досијеа о сурфактанту, специфичан начин обележавања детергента, садржај Листе о саставу детергента, подаци из тог листа које треба учинити доступним јавности, као и ограничења одређених хемикалија као састојака детергената, односно забране стављања у промет одређених детергената.
2. Значење појмова
Члан 2.
Поједини изрази употребљени у овом правилнику имају следеће значење:
1) аналитички реагенс (Analytical grade reagent – АR) јесте реагенс са високим или довољним степеном чистоће која је потребна за извођење аналитичке методе;
2) детергент за индустријске или професионалне сврхе јесте детергент који користи само стручно оспособљено особље, а који се не користи у домаћинству;
3) детергент за машинско прање посуђа за општу употребу јесте детергент који је стављен у промет, а који је намењен за коришћење у машинама за прање посуђа од стране корисника који нису професионални корисници;
4) детергент за прање веша за општу употребу јесте детергент за прање веша који је стављен у промет, а који је намењен за коришћење од стране корисника који нису професионални корисници, укључујући и онај детергент намењен за коришћење у перионицама веша;
5) инхеретна биоразградљивост јесте разградња сурфактанта употребом пред-адаптираног инокулума у периоду дужем од 28 дана до разградње 60% молекула сурфактанта на угљен диоксид, воду и минералне соли (минерализација);
6) помоћне смеше за прање јесу:
(1) омекшивач за веш – средство намењено за промену осећаја при додиру тканине које се користи у завршним процесима прања тканине,
(2) помоћно средство за прање – средство намењено за претпрање, испирање или избељивање одеће, веша из домаћинства, итд,
(3) смеша за чишћење – средство намењено за чишћење у домаћинству и за друго чишћење површина (нпр: материјала, производа, машина, механичких алата, превозних средстава и пратеће опреме, инструмената, апаратура, итд.),
(4) остала средства за чишћење и прање – средства намењена за све друге процесе прања и чишћења;
7) састојак детергента јесте свака хемијска супстанца, синтетичког или природног порекла намењена за умешавање у детергент;
8) чишћење јесте процес при ком се наслаге нежељених нечистоћа уклањају са или из подлоге превођењем тих наслага у стање раствора или дисперзије.
Члан 3.
На сурфактант који је активна супстанца у складу са законом којим се уређују биоцидни производи и који се користи као дезинфицијенс, а који је уписан у Листу I – Листа активних супстанци или Листу Ia – Листа активних супстанци садржаних у биоцидном производу мањег ризика, односно ако је за биоцидни производ који садржи тај сурфактант издат акт којим се одобрава његово стављање у промет, не примењују се методе испитивања биоразградљивости сурфактанта из члана 4. овог правилника.
На сурфактант из става 1. овог члана не примењују се одредбе чл. 5. до 17. овог правилника.
3. Критеријуми и методе испитивања биоразградљивости сурфактанта
Члан 4.
Сурфактант испуњава критеријум потпуне аеробне биоразградљивости (минерализација), ако дејством микроорганизама у периоду од 28 дана дође до потпуне разградње 60% молекула на: угљендиоксид, воду и минералне соли.
Сурфактант испуњава критеријум примарне биоразградљивости, ако дејством микроорганизама дође до структурне промене 80% молекула у периоду од три сата, при чему сурфактант губи површински активно својство.
Биоразградљивост сурфактанта одређује се методама датим у Прилогу 1 – Методе испитивања биоразградљивости за сурфактанте у детергентима, који је одштампан уз овај правилник и чини његов саставни део.
4. Садржина техничког досијеа о сурфактанту
Члан 5.
Технички досије о сурфактанту садржи податке потребне за издавање одобрења за коришћење сурфактанта који не испуњава услове потпуне аеробне биоразградљивости.
Технички досије о сурфактанту садржи следеће делове:
1) идентитет сурфактанта;
2) резултати испитивања биоразградљивости сурфактанта;
3) информације о сурфактанту;
4) количине сурфактанта које се користе у детергентима;
5) предвиђени начини коришћења;
6) потенцијално тешко разградљиви метаболити;
7) резултати додатних испитивања;
8) предлог процене ризика сурфактанта.
Члан 6.
Део техничког досијеа о идентитету сурфактанта садржи: назив сурфактанта, хемијски назив и/или назив по IUPAC номенклатури, трговачко име, синоним, CAS број и EC број (ако је доступан), податке који се односе на молекулску и структурну формулу, као и податке о саставу сурфактанта.
Члан 7.
Део техничког досијеа о резултатима испитивања биоразградљивости сурфактанта садржи податке о потпуној аеробној или примарној биоразградљивости, о степену биоразградљивости који је добијен испитивањем, коришћеном инокулуму, садржају сурфактанта који је коришћен у методи испитивања, називу методе којом је испитивана биоразградљивост и називу референтне лабораторије која је вршила испитивања.
Члан 8.
Део техничког досијеа о информацијама о сурфактанту садржи физичко-хемијска својства од којих треба навести: агрегатно стање, тачку топљења, тачку кључања, релативну густину, коефицијент расподеле октанол/вода, критичну мицеларну концентрацију, растворљивост у води и рН вредност.
Члан 9.
Део техничког досијеа о количинама сурфактанта које се користе у детергентима садржи податке о количини сурфактанта садржаног у свакој врсти детергента или помоћног средства за чишћење у којима се тај сурфактант користи.
Члан 10.
Део техничког досијеа о предвиђеним начинима коришћења садржи податке на основу којих се врши процена утицаја коришћења тог сурфактанта у детергентима на животну средину, податке о социо-економској оправданости коришћења сурфактанта, о условима коришћења (сценарио испуштања), о укупно коришћеним количинама сурфактанта, о доступности и применљивости алтернативног решења узимајући у обзир његов радни и економски учинак и процену битних података о животној средини.
Члан 11.
Део техничког досијеа о подацима који се односе на потенцијално тешко разградљиве метаболите који настају биоразградњом сурфактанта, садржи податке о токсичности тих метаболита.
Ако идентитет метаболита из става 1. овог члана није могуће утврдити, достављају се додатни подаци о ликвору који настаје при биоразградњи и то физичко-хемијска својства ликвора (растворљивост у води, коефицијент расподеле октанол:вода (Log Po/w) итд.) и остали подаци до којих се дошло током испитивања, као и називи аналитичких метода коришћених при овим испитивањима.
Члан 12.
Испитивања која се врше за добијање података за технички досије из члана 11. овог правилника, врше се према поступку постепеног спровођења испитивања, којим се обезбеђује максимално коришћење in-vitro метода и других метода којима се не врше испитивања на животињама.
Члан 13.
Када се на основу резултата испитивања из члана 7. овог правилника докаже да сурфактант испуњава критеријуме примарне биоразградљивости, врше се додатна испитивања за тај сурфактант.
Члан 14.
Део техничког досијеа о додатним испитивањима садржи резултате испитивања:
1) инхерентне биоразградљивости;
2) биоразградљивости сурфактанта методом симулације активног муља;
3) токсичности ликвора који настаје при биоразградњи испитиваног сурфактанта.
Резултати испитивања из става 1. тачка 1) овог члана садрже и податке о пред-адаптираном инокулуму.
Члан 15.
За одређивање инхерентне биоразградљивости примењује се најмање једна од наведених метода: 
1) Метода С.12. – Процена потпуне аеробне биоразградљивости органских једињења у воденој средини – Модификована семиконтинуална метода са активним муљем (SCAS) метода – SRPS EN ISO 9887;
2) Метода С.9. – Zahn-Wellens метода – Процена потпуне аеробне биоразградљивости органских једињења у воденој средини – SRPS EN ISO 9888 – Статичка проба.
Ако резултати испитивања инхерентне биоразградљивости докажу да испитивани сурфактант не постиже 60% разградљивости молекула, то указује на потенцијалну перзистентност сурфактанта.
Члан 16.
За одређивање биоразградљивости методом симулације активног муља примењује се Метода С.10. – SRPS ISO 11733.
Ако се резултатима испитивања биоразградљивости методом симулације активног муља докаже потенцијално ослобађање метаболита при обради отпадне воде, врши се додатна процена ризика.
Члан 17.
Резултати испитивања токсичности ликвора који настаје при биоразградњи садржи податке о хемијским и физичким својствима, о ефектима на организме и податке о различитим врстама разградње.
Подаци о хемијским и физичким својствима садрже:
1) идентитет метаболита и аналитичка метода којом је утврђен;
2) главна физичко-хемијска својства (растворљивост у води, коефицијент расподеле октанол:вода (Log Po/w) итд.).
Подаци о ефектима на организме добијају се коришћењем следећих метода:
1) Метода С.1. – за ефекте на рибе;
2) Метода С.2. – за ефекте на дафније;
3) Метода С.3. – за ефекте на алге;
4) Метода С.11. – за ефекте на бактерије.
Подаци о биотичкој разградњи добијају се коришћењем Методе С.5, а подаци о абиотичкој разградњи добијају се коришћењем Методе С.7. при чему се мора узети у обзир потенцијал метаболита за биоконцентрацију као и њихова расподела у седименту.
Методе из ст. 3. и 4. овог члана дате су у пропису којим се уређују методе испитивања својстава хемикалија.
5. Начин обележавања детергента
Члан 18.
На етикети односно амбалажи детергента налазе се поред елемената обележавања који су у складу са прописима којима се уређује класификација, паковање и обележавање супстанци и смеша, видљиво, неизбрисиво и на српском језику и:
1) назив и трговачко име детергента;
2) назив или заштићени знак, пуна адреса и телефонски број правног лица одговорног за стављање детергента у промет;
3) адреса, адресе електронске поште и интернет презентације, као и телефонски број из Листе о саставу детергента.
Подаци из става 1. овог члана наводе се у документацији која иде уз детергент који се транспортује у расутом стању.
На етикети односно амбалажи детергента назначава се састав детергента на начин дат у Делу 1А. Прилога 2 – Начин обележавања детергента (у даљем тексту Прилог 2), који је одштампан уз овај правилник и чини његов саставни део, као и упутство за коришћење и ако је то потребно, посебне мере предострожности.
На етикети односно амбалажи детергента који садржи сурфактант из члана 3. став 1. овог правилника налазе се подаци прописани за дезинфицијенс на начин дат у Делу 1А. Прилога 2.
На етикети односно амбалажи детергента који се користи за прање веша стоје информације и напомене за дозирање на начин дат у Делу 1Б. Прилога 2.
На етикети односно амбалажи детергента за прање веша за општу употребу стоје информације и напомене за дозирање на начин дат у Делу 1Б. Прилога 2.
На етикети односно амбалажи детергента за машинско прање посуђа за општу употребу стоје информације и напомене на начин дат у Делу 1Б. Прилога 2.
Ако је детергент намењен за општу употребу на његовој етикети односно амбалажи не може да се налази сликовни приказ воћа такав да може довести потрошача у заблуду у погледу коришћења тог детергента.
Изузетно од става 3. овог члана детергент се не обележава на начин дат у Делу 1А. Прилога 2, ако се тај детергент користи у индустрији или за професионалне сврхе, није намењен за општу употребу и за њега је достављен безбедносни лист.
6. Листа о саставу детергента и подаци доступни јавности
Члан 19.
Листа о саставу детергента намењеног за општу употребу, садржи:
1) назив детергента;
2) податке о произвођачу (адреса, е-маил и телефонски број);
3) податке о свим састојцима детергента, датих по заступљености масеног удела израженог у процентима, од највећег до најмањег, приказаним у следећим опсезима:
(1) више од 10 % (≥10%),
(2) од 1 % до 10 % (1–10%),
(3) од 0,1 % до 1 % (0,1–1%),
(4) мање од 0,1 % (<0,1%).
Нечистоће се не сматрају састојцима и не наводе се.
За сваки састојак детергента наводи се: хемијски назив или назив према IUPAC номенклатури; CAS број; и ако су доступни назив према номенклатури INCI (Међународна номенклатура козметичких састојака); и назив из европске фармакопеје.
Мириси, етарска уља или агенси за бојење, наводе се као појединачни састојак, а супстанце које улазе у њихов састав не наводе се, осим алергена који улазе у састав мириса, када су присутни у концентрацији већој од 0,01%.
Називи алергена из става 4. овог члана наводе се према прописима којим се уређују козметичка средства.
Члан 20.
Подаци из Листе о саставу детергента намењеног за општу употребу који треба да се учине доступним јавности су:
1) називи састојака детeргента – називи се дају по INCI номенклатури или према Европској фармакопеји, а ако ови називи нису доступни, уобичајени хемијски назив или назив према IUPAC номенклатури;
2) подаци из члана 19. став 4. овог правилника за мирисе, етарска уља и агенсе за боју.
Интернет страна са подацима из Листе о саставу детергента намењеног за општу употребу из става 1. овог члана је доступна јавности и редовно се ажурира.
7. Ограничења и забране за детергенте
Члан 21.
Детергентe за прање веша за општу употребу и детергенте за машинско прање посуђа за општу употребу забрањено је стављати у промет, ако не испуњавају прописане услове о садржају фосфора дате у Прилогу 3 – Ограничење садржаја фосфата и других фосфорних једињења у детергентима за прање веша и детергентима за машинско прање посуђа за општу употребу, који је одштампан уз овај правилник и чини његов саставно део.
Члан 22.
На детергенте за прање веша за општу употребу одредбе члана 21. овог правилника примењују се од 31. децембра 2015. године.
На детергенте за машинско прање посуђа за општу употребу одредбе члана 21. примењују се од 1. јануара 2018. године.
Детергенти из члана 21. овог правилника, могу остати у промету још годину дана од датума наведених у ст. 1. и 2. овог члана.
Члан 23.
Даном ступања на снагу овог правилника престаје да важи Правилник о детергентима („Службени гласник РС”, бр. 40/10 и 5/12).
Члан 24.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-158/2014
У Београду, 25. фебруара 2015. године
Министар, 
проф. др Снежана Богосављевић Бошковић, с.р. 
 
Прилози
 
Прилог 1 - 
				Методе испитивања биоразградљивости 
				за сурфактанте у детергентима
Прилог 2 - 
				Начин обележавања 
				детергента
Прилог 3 - 
				Ограничење садржаја 
				фосфата и других фосфорних једињења у детергентима за прање веша 
				и детергентима за машинско прање посуђа за општу употребу