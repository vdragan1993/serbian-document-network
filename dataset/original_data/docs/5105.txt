На основу члана 43.
став 4. Закона о заштити животне средине („Службени гласник Републике Србије”,
бр. 66/91, 83/92 и 53/93),
Влада Републике Србије доноси
 

 
УРЕДБУ


о заштити споменика природе „Ресавска пећина”
„Службени гласник
РС”, број 9 од 23. марта 1995.

	 

	 
Члан 1.
Ресавска пећина ставља се под заштиту као природно
добро од изузетног значаја и сврстава се у I категорију заштите као СПОМЕНИК
ПРИРОДЕ (у даљем тексту: споменик природе „Ресавска пећина”).

 

Члан 2.
Споменик природе „Ресавска пећина” ставља се под заштиту
као један од најзначајнијих и најлепших спелеолошких објеката Србије по
богатству и разноврсности форми кристалних украса. Овај споменик природе
представља подземни облик краса са посебним морфолошким и хидрографским
појавама и облицима.

 

Члан 3.
Споменик природе „Ресавска пећина” је на подручју
општине Деспотовац, катастарска општина Јеловац и обухвата површину од 10,87
ха, на катастарским парцелама у друштвеној својини број: 901, 902, 903, 904,
905/1, 905/2, 906, 907/1, 908/1, 908/2, 909, 910 и 911 површине 7,93 ха и на
катастарској парцели у државној својини број 827/део површине 2,94 ха.
Опис граница споменика природе „Ресавска пећина” са
графичким приказом одштампан је уз ову уредбу и чини њен саставни део.

 

Члан 4.
На заштићеној површини споменика природе „Ресавска
пећина” установљава се режим заштите II степена којим се:
1. Забрањује:
1) извођење радова и активности у пећини и простору из
члана 2. ове уредбе који могу неповољно деловати на морфолошка, хидролошка и
микроклиматска обележја пећинских канала,
2) грађење стамбених и викенд објеката и објеката за
потребе пољопривредне и индустријске производње,
3) предузимање шумарских, пољопривредних, техничких и
земљаних радова који могу нарушити естетске вредности споменика природе, и
2. Обезбеђује спелеолошка, флористичко вегетацијска и
хидролошка истраживања и приказивање природних вредности.

 

Члан 5.
Заштита и развој споменика природе „Ресавска пећина”
спроводи се према програму заштите и развоја.
Програм из става 1. овог члана садржи нарочито: циљеве,
задатке и активности на спровођењу режима заштите из члана 4. ове уредбе на
обављању биолошких истраживања пећине, флористичко – вегетацијских и
хидролошких истраживања крашке увале Дивљаковац, наставак спелеолошких
истраживања најнижих хоризоната пећинских канала на дну дивљаковачког поља,
задатке на приказивању споменика природе, средства потребна за остваривање
програма и начин њиховог обезбеђивања.
Програм из става 1. овог члана доноси се за период од
пет година, а остварује се годишњим програмом који садржи задатке и послове
који се реализују у текућој години, њихову динамику извршавања и висину
потребних средстава.
На програм из става 1. овог члана на који су претходно
прибављена мишљења министарстава надлежних за послове шумарства и водопривреде,
урбанизма, науке, просвете и културе, сагласност даје министарство надлежно за
заштиту животне средине.

 

Члан 6.
О споменику природе „Ресавска пећина” стара се Јавно
предузеће за заштиту природе и развој туризма „Винатовача” из Деспотовца (у
даљем тексту: Предузеће).

 

Члан 7.
Предузеће у обављању послова заштите и развоја
споменика природе „Ресавска пећина” обезбеђује спровођење прописаног режима
заштите и очувања природног добра, научноистраживачких, културних,
васпитно-образовних информативнопропагандних и других активности, доноси
средњорочни и годишњи програм заштите и развоја.
Предузеће подноси извештај о остваривању програма из
члана 5. ове уредбе до 15. децембра за текућу годину министарству надлежном за
заштиту животне средине.

 

Члан 8.
Предузеће у обављању послова заштите и развоја
споменика природе „Ресавска пећина” обезбеђује обележавање овог споменика
природе, унутрашњи ред и чуварску службу у складу са актом који доноси, уз
сагласност министарства надлежног за заштиту животне средине.
Актом из става 1. овог члана уређују се правила за
спровођење режима заштите и развоја, а нарочито: начин и услови кретања и
боравка посетилаца, начин и услови коришћења пашњака, лековитог биља, шумских
плодова, рекреативних и других јавних површина, начин и услови постављања
информативних и других ознака, мера заштите приликом обављања научних
истраживања и извођења истраживачких радова, обављање туристичких, угоститељских
услуга и других делатности и посебне забране и ограничења у спровођењу режима
заштите.
Предузеће је дужно да на погодан начин јавно огласи
тако да буду доступни корисницима и посетиоцима, правила одређена актом из
става 1. овог члана и друге неопходне информације за спровођење режима заштите.

 

Члан 9.
Средства за заштиту и развој споменика природе
„Ресавска пећина” обезбеђују се из прихода остварених обављањем делатности
Предузећа, из средстава у буџету Републике и из других извора у складу са
законом.

 

Члан 10.
Програм из члана 5. ове уредбе Предузеће ће донети у
року од шест месеци од дана ступања на снагу ове уредбе, а годишњи програм у
року од 90 дана од дана ступања на снагу средњорочног програма.
До доношења програма из члана 5. ове уредбе, Предузеће
може послове заштите обављати према Привременом програму заштите и развоја који
доноси у року од 60 дана од дана ступања на снагу ове уредбе.

 

Члан 11.
Просторни и урбанистички планови, шумске, ловне,
водопривредне, пољопривредне и друге основе и програми који обухватају
заштићено подручје морају бити усаглашени са програмом заштите и развоја из
члана 5. ове уредбе.

 

Члан 12.
Ова уредба ступа на снагу осмог дана од дана
објављивања у „Службеном гласнику Републике Србије”.
 
05 број
110-762/60-2
У
Београду, 15. марта 1995. године

Влада
Републике Србије
Потпредседник,

Светозар
Крстић, с.
р.
 
 
ОПИС ГРАНИЦА
СПОМЕНИКА ПРИРОДЕ „РЕСАВСКА ПЕЋИНА”
Граница споменика природе „Ресавска пећина” почиње на
крајњој западној додирној тачки парцеле 901 и приступног пута, иде према
североистоку дуж ивице парцела 901 и 902, истим правцем сече парцелу 827 на
дужини 105 метара, затим скреће ка југоистоку секући парцелу 827 на дужини 295
метара, скреће према југозападу и сече исту парцелу на дужини 295 метара,
скреће према југозападу и сече исту парцелу на дужини 100 метара, наставља
истим правцем дуж ивице парцеле 903, излази на сеоски пут и иде путем у правцу
југоистока на дужини 63 метра, скреће према југозападу дуж спољне ивице парцела
905/1 и 908/2, скреће према северозападу дуж ивице парцела 908/1 и 908/2,
скреће према северозападу дуж ивице парцела 908/1, 909, 910 и 911, савија према
североистоку дуж ивице парцела 911 и 910, сече приступни пут долази до почетне
тачке.
 
НАПОМЕНА ИЗДАВАЧА:
Опис граница споменика природе „Ресавска пећина”,
објављен је у „Службеном гласнику РС”, број 9/95 на стр. 280.