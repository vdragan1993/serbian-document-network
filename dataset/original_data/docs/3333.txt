ОФА – Организација фотографских аутора, Београд, Mилентија Поповића 23/09 сходно члану 1. предлога Тарифе број 2014/271 од 21. јануара 2014. године, а на основу Решења Завода за интелектуалну својину Србије, 990 број 021-2015/3151-05 од 5. маја 2015. године којим је потврђена законитост Предлога тарифе за остваривање права на посебну накнаду коју наплаћује,
ОФА – Организација фотографских аутора објављује
 
ТАРИФУ
од физичких и правних лица која обављају услуге фотокопирања уз накнаду и увозника (произвођача) уређаја за фотокопирање и сличне технике копирања за некомерцијално умножавање фотографија
"Службени гласник РС", број 42 од 11. маја 
				2015.
 
Члан 1.
Овим предлогом прописују се мерила за одређивање висине накнада за физичка и правна лица која уз накнаду обављају услуге фотокопирања у фотокопир радњама односно фотокопирницама као и мерила за одређивање висине накнада за произвођаче и увознике уређаја за фотокопирање.
Члан 2.
Накнада за обављање услуга фотокопирања наплаћује се физичким и правним лицима која уз наплату обављају услуге фотокопирања у фотокопир радњама односно фотокопирницама (у даљем тексту: обвезник) према броју фотокопирних уређаја на којима обављају делатност фотокопирања.
Члан 3.
Накнада које плаћају физичка и правна лица која се баве производњом, односно увозом уређаја за фотокопирање (у даљем тексту: обвезник) наплаћује се у постотку од продајне, односно увозне цене уређаја за фотокопирање и фотокопирању подобне технике репродуковања (скенер и штампач).
Накнада се наплаћује на уређаје које је обвезник произвео и први пута продао (продајна цена), односно на нове, први пута увезене уређаје (увозна цена).
НАКНАДЕ ЗА ОБАВЉАЊЕ УСЛУГА ФОТОКОПИРАЊА
Тарифни број 1.
1. Накнада се одређује према броју фотокопирних уређаја и износи:
– по једном уређају за фотокопирање 125 динара месечно. 
2. У случају раста цена на мало за више од 5% у току једног месеца, промене цене накнада која физичка и правна лица наплаћују или у случају било каквих других промена које би утицале на ниво уговорене ауторске накнаде, испуњени су услови за измену висине накнаде Тарифе или допуну тарифног споразума.
3. Обвезник је дужан на захтев ОФА доставити податке о броју фотокопирних уређаја на којима обавља делатност фотокопирања ради одређивања накнаде. 
НАКНАДА ЗА ПРОИЗВОЂАЧЕ И УВОЗНИКЕ УРЕЂАЈА ЗА ФОТОКОПИРАЊЕ
Тарифни број 2.
1. Накнада се наплаћује физичким и правним особама које обављају делатност производње, односно увоза следећих уређаја:
а) фотокопир апарата
б) штампача
в) скенера
и то: 
– 0,125% од вредности ових уређаја увећаних за царину (без ПДВ).
2. Обавеза плаћања накнаде из тачке 1. овог тарифног броја настаје при првој продаји или првом увозу у Републику Србију нових уређаја за фотокопирање и других уређаја са сличном техником умножавања (штампач и скенер), чиме је искључено плаћање накнаде при другој или свакој следећој продаји, односно увозу истог уређаја.
3. Обавеза плаћања накнаде не односи се на уређај увезен ради даљњег извоза у другу земљу.
Тарифни број 3.
1. Обвезник је дужан доставити тромесечни извештај о броју произведених, односно нових, увезених уређаја за фотокопирање или фотокопирању подобне технике репродуковања ради одређивања висине накнаде.
ДОСПЕЋЕ И ОБРАЧУН НАКНАДА
Тарифни број 4.
1. Све накнаде на основу ове тарифе наплаћује ОФА у име и за рачун носилаца права. 
2. Накнаде из Тарифног броја 1. и 2. доспевају на наплату тромесечно.
3. Уколико постоји могућност да се путем царине, Министарства финансија, наплаћује накнада од обвезника накнаде из Тарифног броја 1. она ће се вршити, на начин, у роковима а у складу са царинским прописима.
ЗАВРШНА ОДРЕДБЕ 
Ова накнада ступа на снагу осмог дана од дана објављивања у „Службеном гласнику Републике Србије”.
 
Председник Управног одбора ОФА,
Жељко Шафар, с.р.