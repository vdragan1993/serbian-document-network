Редакцијски пречишћен текст
На основу члана 51. став 2. Закона о банкама („Службени гласник РС”, бр. 107/2005 и 91/2010) и члана 15. став 1. и члана 68. Закона о Народној банци Србије („Службени гласник РС”, бр. 72/2003, 55/2004 и 44/2010),
Извршни одбор Народне банке Србије доноси
 
ОДЛУКУ
о извештавању о адекватности капитала банке

"Службени гласник РС", бр. 45 од 21. јуна 
	2011, 46 од 24. јуна 2011 - исправка
 
1. Овом одлуком уређују се начин и рокови извештавања банке о адекватности капитала банке, односно о капиталу банке, капиталним захтевима и показатељу адекватности капитала, као и садржина и облик извештаја које су банке дужне да достављају Народној банци Србије.
Највише матично друштво банкарске групе чију контролу на консолидованој основи врши Народна банка Србије (у даљем тексту: највише матично друштво) дужно је да одредбе ове одлуке примењује на консолидованој основи. 
	
2. Банка је дужна да Народној банци Србије доставља следеће извештаје који се односе на капитал, капиталне захтеве и показатељ адекватности капитала банке:
– Извештај о капиталу – на Обрасцу КАП;
– Извештај о укупним капиталним захтевима и показатељу адекватности капитала – на Обрасцу ПАК.
Највише матично друштво дужно је да Народној банци Србије доставља Извештај о капиталним захтевима банкарске групе на консолидованој основи – на Обрасцу КОНС.
Форма образаца из ове тачке дата је у Прилогу 1. 
3. Банка која примењује стандардизовани приступ кредитном ризику дужна је да податке о капиталном захтеву за кредитни ризик достави на Збирном извештају о капиталном захтеву за кредитни ризик, ризик друге уговорне стране и ризик измирења/испоруке по основу слободних испорука према стандардизованом приступу – на Обрасцу СП, као и да достави следеће појединачне извештаје:
– Извештај о изложеностима према државама и централним банкама – на Обрасцу СП-ДЦБ;
– Извештај о изложеностима према територијалним аутономијама и јединицама локалне самоуправе – на Обрасцу СП-ТАЛС;
– Извештај о изложеностима према јавним административним телима – на Обрасцу СП-ЈАТ;
– Извештај о изложеностима према међународним развојним банкама – на Обрасцу СП-МРБ;
– Извештај о изложеностима према међународним организацијама – на Обрасцу СП-МО;
– Извештај о изложеностима према банкама – на Обрасцу СП-Б; 
– Извештај о изложеностима према привредним друштвима – на Обрасцу СП-ПД;
– Извештај о изложеностима према физичким лицима – на Обрасцу СП-ФЛ;
– Извештај о изложеностима по основу покривених обвезница – на Обрасцу СП-ПО;
– Извештај о изложеностима по основу улагања у отворене инвестиционе фондове – на Обрасцу СП-ОИФ;
– Извештај о осталим изложеностима – на Обрасцу СП-ОИ.
Подаци у збирном извештају из става 1. ове тачке добијају се сабирањем одговарајућих података из појединачних извештаја из тог става. 
	
4. Ако је банка добила сагласност Народне банке Србије за израчунавање активе пондерисане кредитним ризиком применом приступа заснованог на интерном рејтингу (у даљем тексту: сагласност за IRB приступ), дужна је да за класе изложености на које примењује тај приступ доставља Збирни извештај о капиталном захтеву за кредитни ризик, ризик друге уговорне стране и ризик измирења/испоруке по основу слободних испорука према IRB приступу – на Обрасцу ИРБ, као и да достави следеће појединачне извештаје: 
	
– Извештај о изложеностима према државама и централним банкама – на Обрасцу ИРБ-ДЦБ;
– Извештај о изложеностима према банкама – на Обрасцу ИРБ-Б; 
– Извештај о изложеностима према привредним друштвима – на Обрасцу ИРБ-ПД; 
	
– Извештај о изложеностима према физичким лицима – на Обрасцу ИРБ-ФЛ;
– Извештај о изложеностима по основу власничких улагања – на Обрасцу ИРБ-ВУ.
Подаци у збирном извештају из става 1. ове тачке добијају се сабирањем одговарајућих података из појединачних извештаја из тог става.
5. Банка која примењује IRB приступ дужна је да, поред извештаја из тачке 4. ове одлуке, доставља и следеће извештаје:
– Извештај о изложеностима према банкама, кредитним институцијама и инвестиционим друштвима – на Обрасцу ИРБ-БИД;
– Извештај о изложеностима по основу специјализованог кредитирања – на Обрасцу ИРБ-СК;
– Извештај о изложеностима према малим и средњим предузећима из класе изложености према привредним друштвима – на Обрасцу ИРБ-МСП (ПД);
– Извештај о изложеностима према физичким лицима обезбеђеним хипотекама на непокретностима – на Обрасцу ИРБ-ФЛХ;
– Извештај о квалификованим револвинг изложеностима према физичким лицима – на Обрасцу ИРБ-РФЛ;
– Извештај о изложеностима према малим и средњим предузећима из класе изложености према физичким лицима – на Обрасцу ИРБ-МСП (ФЛ); 
	
– Извештај о осталим изложеностима према физичким лицима – на Обрасцу ИРБ-ОФЛ.
Подаци у извештају из тачке 4. став 1, алинеја четврта, ове одлуке (Образац ИРБ-ФЛ) добијају се сабирањем одговарајућих података из извештаја датих на обрасцима ИРБ-ФЛХ, ИРБ-РФЛ, ИРБ-МСП (ФЛ) и ИРБ-ОФЛ.
6. У Извештају о изложеностима по основу власничких улагања (Образац ИРБ-ВУ) банка исказује износе активе пондерисане кредитним ризиком за изложености по основу власничких улагања на које примењује IRB приступ. 
	
7. Ако IRB приступ примењује на класу изложености по основу остале имовине, банка је дужна да за ту класу изложености Народној банци Србије доставља Извештај о осталим изложеностима – на Обрасцу СПИРБ-ОИ.
8. Ако је банци у оквиру сагласности за IRB приступ омогућено да на одређене класе изложености и даље примењује стандардизовани приступ, дужна је да за те класе доставља одговарајуће извештаје о капиталном захтеву за кредитни ризик, ризик друге уговорне стране и ризик измирења/испоруке по основу слободних испорука према стандардизованом приступу.
У складу са ставом 1. ове тачке, банка је дужна да, за оне класе изложености на које примењује стандардизовани приступ, Народној банци Србије достави збирни извештај – на Обрасцу СП, као и следеће појединачне извештаје:
– Извештај о изложеностима према банкама, кредитним институцијама и инвестиционим друштвима – на Обрасцу СПИРБ-БИД;
– Извештај о изложености по основу специјализованог кредитирања – на Обрасцу СПИРБ-СК;
– Извештај о изложеностима према малим и средњим предузећима из класе изложености према привредним друштвима – на Обрасцу СПИРБ-МСП (ПД);
– Извештај о изложеностима према физичким лицима обезбеђеним хипотекама на непокретностима – на Обрасцу СПИРБ-ФЛХ;
– Извештај о квалификованим револвинг изложеностима према физичким лицима – на Обрасцу СПИРБ-РФЛ;
– Извештај о изложеностима према малим и средњим предузећима из класе изложености према физичким лицима – на Обрасцу СПИРБ-МСП (ФЛ); 
	
– Извештај о осталим изложеностима према физичким лицима – на Обрасцу СПИРБ-ОФЛ.
Ако примењује стандардизовани приступ за класу изложености по основу власничких улагања, банка је дужна да Народној банци Србије достави податке о овим изложеностима у одговарајућим извештајима према стандардизованом приступу на обрасцима СП из тачке 3. ове одлуке.
9. Банка која је изложена ризику измирења/испоруке по основу неизмирeних трансакција из књиге трговања дужна је да Народној банци Србије доставља Извештај о изложености ризику измирења/испоруке по основу неизмирених трансакција – на Обрасцу РИИ-НТ. 
	
10. Форма образаца из тач. од 3. до 9. ове одлуке дата је у Прилогу 2. 
	
11. Ако банка има позиције у књизи трговања дужна је да доставља следеће извештаје:
– Извештај о књизи трговања – дневна стања – на Обрасцу ДКТ;
– Извештај о елементима књиге трговања – на Обрасцу ЕКТ.
12. Ако израчунава капиталне захтеве за ценовни ризик, банка је дужна да Народној банци Србије достави следеће извештаје:
– Извештај о капиталном захтеву за општи ценовни ризик по основу дужничких хартија од вредности – на Обрасцу ДХОВ-ОЦ1 или Обрасцу ДХОВ-ОЦ2;
– Извештај о капиталном захтеву за специфични ценовни ризик по основу дужничких хартија од вредности – на Обрасцу ДХОВ-СЦ;
– Извештај о капиталном захтеву за ценовни ризик по основу власничких хартија од вредности – на Обрасцу ВХОВ.
13. Ако израчунава капитални захтев за девизни ризик, банка је дужна да Народној банци Србије достави Извештај о капиталном захтеву за девизни ризик – на Обрасцу КДР.
14. Ако израчунава капитални захтев за робни ризик, банка је дужна да, у зависности од одабраног приступа за израчунавање овог капиталног захтева, Народној банци Србије достави Извештај о капиталном захтеву за робни ризик – поједностављени приступ – на Обрасцу РР-ПП, односно Извештај о капиталном захтеву за робни ризик – приступ лествице доспећа – на Обрасцу РР-ПЛД.
15. Ако израчунава капитални захтев по основу позиција у опцијама, банка је дужна да Народној банци Србије достави Извештај о капиталном захтеву за ценовни, девизни и робни ризик по основу позиција у опцијама – на Обрасцу ПО.
16. Ако је добила сагласност за примену приступа интерних модела за обрачун капиталног захтева за ценовни, девизни и робни ризик, банка је дужна да Народној банци Србије доставља Извештај о капиталном захтеву за ценовни, девизни и робни ризик применом приступа интерних модела – на Обрасцу ПИМ и Извештај о капиталном захтеву за ценовни, девизни и робни ризик применом приступа интерних модела – детаљан преглед – на Обрасцу ПИМ-ДЕТ.
17. Форма образаца из тач. од 11. до 16. ове одлуке дата је у Прилогу 3. 
	
18. Банка је дужна да Народној банци Србије доставља Извештај о капиталном захтеву за оперативни ризик – на Обрасцу ОР, без обзира на то који приступ примењује за израчунавање капиталног захтева за овај ризик.
Ако је добила сагласност Народне банке Србије за примену напредног приступа за израчунавање капиталног захтева за оперативни ризик, банка је дужна да доставља Извештај о бруто губицима по линијама пословања и врстама догађаја – на Обрасцу ОР-ДЕТ и Извештај о материјално значајним губицима по основу оперативног ризика – на Обрасцу ОР-МЗГ.
Форма образаца из ове тачке дата је у Прилогу 4. 
19. Банка је дужна да све извештаје из ове одлуке, изузев извештаја из тачке 2. став 2. и тачке 11. те одлуке, тромесечно доставља Народној банци Србије, и то:
1) извештаје за прво тромесечје, са стањем на дан 31. марта текуће године – најкасније 20. априла текуће године;
2) извештаје за друго тромесечје, са стањем на дан 30. јуна текуће године – најкасније 20. јула текуће године;
3) извештаје за треће тромесечје, са стањем на дан 30. септембра текуће године – најкасније 20. октобра текуће године;
4) извештаје за четврто тромесечје, са стањем на дан 31. децембра текуће године – најкасније 5. марта наредне године.
Банка је дужна да извештаје из тачке 11. ове одлуке доставља месечно, са стањем последњег календарског дана у претходном месецу – најкасније 20. у месецу.
20. Највише матично друштво дужно је да све извештаје из ове одлуке, састављене на консолидованом нивоу за банкарску групу (у даљем тексту: консолидовани извештаји), доставља са стањем на дан 30. јуна – најкасније 30. септембра текуће године. 
	
Највише матично друштво дужно је да ревидиране консолидоване извештаје за банкарску групу достави са стањем на дан 31. децембра – најкасније 31. маја наредне године.
21. Изузетно од тач. 19. и 20. ове одлуке, банка, односно највише матично друштво дужни су да, на захтев Народне банке Србије, сачине извештаје са стањем на дан који одреди Народна банка Србије и с роком за достављање тих извештаја који одреди Народна банка Србије.
22. Банка је дужна да извештаје из ове одлуке доставља у виду електронске поруке, у формату и на начин који су прописани посебним упутством којим се уређује електронско достављање података Народној банци Србије.
Банка је дужна да податке у извештајима из ове одлуке прикаже тачно и потпуно, у складу с прописима Народне банке Србије. 
	
23. Прилози из ове одлуке одштампани су уз ту одлуку и њен су саставни део.
24. Даном почетка примене ове одлуке престаје да важи Упутство о извештајима у вези с показатељем адекватности капитала, капиталним захтевима и књигом трговања банке („Службени гласник РС”, бр. 59/2008 и 30/2010).
25. Ова одлука ступа на снагу осмог дана од дана објављивања у „Службеном гласнику РС”, а примењује се од 31. децембра 2011. године. 
	
 
ИО НБС број 41
У Београду, 16. јуна 2011. године
Председавајући
Извршног одбора Народне банке Србије
гувернер
Народне банке Србије,
др 
	Дејан Шошкић, с.р.
 
 































































































































































	 

*

*Службени гласник РС, број 46/2011

*

*Службени гласник РС, број 46/2011

*

*Службени гласник РС, број 46/2011