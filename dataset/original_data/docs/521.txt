На основу члана 27. став 1. Закона о јединственом бирачком списку („Службени гласник РС”, број 104/09), 
Министар за људска и мањинска права, државну управу и локалну самоуправу доноси
 
 
УПУТСТВО
о поступку обједињавања постојећих бирачких спискова у Јединствени бирачки списак

"Службени гласник РС", број 26 од 15. априла 
	2011.
 
 
1. Уводна одредба. Овим упутством уређује се поступак обједињавања постојећих бирачких спискова у Јединствени бирачки списак (у даљем тексту: поступак обједињавања).
 
2. Учесници у поступку. Учесници у поступку обједињавања су Министарство за људска и мањинска права, државну управу и локалну самоуправу (у даљем тексту: Министарство) и градска односно општинска управа која води измене у бирачком списку на подручју града, односно општине као поверени посао (у даљем тексту: градска, односно општинска управа).
Министарство ангажује правно лице за пружање техничке подршке у поступка обједињавања и припреме јединственог бирачког списка (у даљем тексту: правно лице за пружање техничке подршке). 
Правно лице за пружање техничке подршке обавља послове из става 2. под сталним надзором овлашћених лица Министарства, на серверима, другој техничкој опреми и инфраструктури чији је корисник Министарство. 
 
3. Обавезе градске, односно општинске управе. Министарство налаже градској, односно општинској управи да овлашћеном представнику Министарства преда податке бирачког списка које води за подручје града, односно општине (у даљем тексту: подаци бирачког списка). 
 
4. Подаци који се достављају. Градска, односно општинска управа дужна је да достави следеће податке о бирачима: јединствени матични број грађана, име, презиме, име родитеља, име, презиме и име родитеља на језику националне мањине, ознаку језика (у случају да се достављају претходни подаци на језику националне мањине), место и датум рођења, назив општине, насеља и улице пребивалишта, кућни број, улаз, спрат и стан пребивалишта, назив општине, насеља и улице боравишта, кућни број, улаз, спрат и стан боравишта, назив државе, општине или места боравишта у иностранству, адреса боравишта у иностранству, шифру бирачког статуса (према шифарнику које је прописало Министарство), назив и адресу бирачког места.
 
5. Начин достављања података. Градска, односно општинска управа доставља податке бирачког списка у текстуалној датотеци.
Датотека је именована у формату JBS_Naziv_ddmmgggg_hhmm.txt, где је Naziv назив града или општине, ddmmgggg је датум експорта података у формату дд – дан, мм – месец и гггг – година и hhmm је време експорта података у формату хх – час и мм – минут експорта података.
Подаци се достављају у формату по UTF-8 стандарду и морају бити наведени великим словима.
Подаци се испоручују у ћириличком формату, осим података о имену, презимену и имену родитеља на језику националне мањине, као и података о адреси боравишта у иностранству.
После сваког записа треба ставити ознаку за крај реда: CR и LF (кодови 13 и 10 респективно у ASCII табели карактера).
 
6. Провера података. Апликација која служи за проверу експортованих података обезбеђује се у сарадњи са правним лицем за пружање техничке подршке.
Градска, односно општинска управа дужна је да провери експортоване податке у достављеној апликацији ради уочавања евентуалне неправилности у подацима и да исправи све неправилности које је апликација пријавила пре достављања података Министарству.
Посебна спецификација података, типова и дужине података, као и валидационих правила које доставља градска, односно општинска управа одштампана је уз ово упутство и чини саставни део овог упутства (Прилог 1.).
 
7. Поступак уписа података. Подаци из тачке 6. овог упутства смештају се у привремену базу података која се води на серверима, другој техничкој опреми и инфраструктури које користи Министарство и затим се врши поступак обједињавања.
Упис података у јединствени бирачки списак обавља се по успешно извршеној структурној и квалитативној валидацији података примљених од градских, односно општинских управа.
Структурна валидација подразумева валидацију: јединственог матичног броја, формата кућног броја, обавезних података и бирачких статуса.
Квалитативна валидација подразумева валидацију: тачности података за појединачног бирача и поређење са постојећим подацима Министарства унутрашњих послова, адреса према подацима у привременом адресном регистру.
 
8. Обавеза вођења постојећег бирачког списка. Градска, односно општинска управа дужна је да у периоду од тренутка предаје података бирачког списка Министарству до почетка примене Закона о јединственом бирачком списку („Службени гласник РС”, број 104/09) све промене у бирачком списку води и у постојећем бирачком списку за подручје града, односно општине.
Податке о променама које настану у постојећем бирачком списку након предаје података из става 1. ове тачке градска односно општинска управа доставиће Министарству према посебној инструкцији министра, у складу са овим упутством.
 
9. Провера података о бирачима. По добијању обавештења о успостављању система Јединственог бирачког списка градска, односно општинска управа дужна је да изврши проверу података о бирачима по службеној дужности.
 
10. Вођење Јединственог бирачког списка. Након почетка примене Закона о јединственом бирачком списку градска, односно општинска управа дужна је да податке о бирачима води искључиво у систему Јединственог бирачког списка.
 
11. Заштита личних података. Министарство, градске, односно општинске управе и правно лице за пружање техничке подршке дужни су да поступају у складу са Законом о заштити података о личности („Службени гласник РС”, број 97/08).
 
12. Завршна одредба. Ово упутство ступа на снагу осмог дана од дана објављивања у „Службеном гласнику Републике Србије”.
 
 
Број 119-208-00-00010/2011-13
У Београду, 7. априла 2011. године
Министар,
Милан Марковић, с.р.
 
 
Прилог 1.
 
Посебна спецификација података, типова и дужине података, као и валидационих правила 
 
1. Предмет миграције. У процесу успостављања Јединственог бирачког списка потребно је извршити миграцију података из постојећих апликација за вођење бирачких спискова у Јединствени бирачки списак.
2. Начин испоруке података. Подаци се испоручују у текстуалној датотеци према формату и правилима дефинисаним тачкама 3. и 4. ове Посебне спецификације.
3. Формат података у датотеци. Структура датотеке са подацима о бирачима које доставља градска односно општинска управа је следећа:
 




Податак


Број карактера


Садржај






ЈМБГ *


13


Исправан ЈМБГ 




Име *


64


Име бирача




Презиме *


64


Презиме бирача




Име родитеља *


64


Име родитеља 




Језик


32


Језик националне мањине
(оставити празно ако је српски језик)




Име на језику националне мањине


64


Име бирача на језику националне мањине
(обавезно ако је попуњен језик, иначе оставити празно)




Презиме на језику националне мањине


64


Презиме бирача на језику националне мањине




Име родитеља на језику националне мањине


64


Име родитеља бирача на језику националне мањине




Место рођења *


64


Ћириличким писмом назив места, а латиничним ако је место у иностранству (најбоље је уписати у облику место, држава) 




Датум рођења *


10


Формат дд.мм.гггг




Пол *


1


0 – Женски, 1 – Мушки




Назив општине пребивалишта * 


64


Назив општине из службене евиденције Министарства унутрашњих послова




Назив насеља пребивалишта *


64


Назив насеља из службене евиденције Министарства унутрашњих послова




Назив улице пребивалишта *


128


Назив улице из службене евиденције Министарства унутрашњих послова




Кућни број пребивалишта – бројчани део *


4


Број од 0 до 9999 у случају ББ пише се 0




Кућни број пребивалишта – знаковни део 


1


Ћирилично




Улаз 


5


Бројеви и ћириличка слова уколико их има. Римске бројеве писати као арапске, а не словима.




Стан


5


Бројеви и ћириличка слова уколико их има. Римске бројеве писати као арапске, а не словима




Спрат


5


Бројеви и ћириличка слова уколико их има. Римске бројеве писати као арапске, а не словима




Назив општине боравишта 


64


Назив општине боравишта из службене евиденције Министарства унутрашњих послова




Назив насеља боравишта


64


Назив насеља боравишта из службене евиденције Министарства унутрашњих послова




Назив улице боравишта


128


Назив улице боравишта из службене евиденције Министарства унутрашњих послова 




Кућни број боравишта – бројчани део


4


Број од 0 до 9999 у случају ББ пише се 0




Кућни број боравишта – знаковни део


1


Ћирилично




Улаз


5


Бројеви и ћириличка слова уколико их има. Римске бројеве писати као арапске, а не словима




Стан


5


Бројеви и ћириличка слова уколико их има. Римске бројеве писати као арапске, а не словима




Спрат


5


Бројеви и ћириличка слова уколико их има. Римске бројеве писати као арапске, а не словима




Држава боравка у иностранству


64


Ћирилично. Само назив државе без префикса о државном уређењу. (Нпр: Аустрија, а не Република Аустрија)




Општина или место боравка у иностранству


64


У оригиналу или ћирилично. 
(Нпр: Wien или Беч) 




Адреса боравка у иностранству


120


У оригиналу или ћирилично.




Прописана шифра бирачког статуса * 


3


Једна од шифара у зависности од статус бирача нпр:
001 - стално насељена лица
002 - интерно расељена лица




Назив бирачког места *


256


Ћирилично




Опис/Адреса бирачког места *


256


Ћирилично. Адреса која се штампа на обавештењу за гласање или описно




Референца


32


Текст који би могао да помогне у идентификацији податка из оригиналне базе. Корисно је да буде јединствена за сваки ред како би се приликом провере мигрираних података лакше проналазили неисправни подаци.




Сепаратор записа *


2


CRLF




 
Поља обележена звездицом (*) обавезно се попуњавају.
Поља која нису обележена (*) обавезно се попуњавају ако је тако наведено у рубрици „Садржај“. 
 
4. Правила за формирање датотеке. Податке треба дати у текстуалној датотеци по UTF-8 стандарду. Назив датотеке дати латиницом у облику JBS_Naziv_ddmmgggg_xxmm где је Naziv назив град или општине без размака уколико има више речи у себи, а ddmmgggg_ххmm  датум и време формирања података.
Исправност формиране датотеке проверава се посебним софтвером за ту намену. Приликом провере софтвер ће дати листу записа који нису прошли логичку контролу. Да би се лакше препознали и изменили неисправни подаци у оригиналној бази, препорука је да у поље „Референца“ буде уписан јединствен идентификатор из оригиналне базе. На тај начин, после корекције оригиналних података, може се поново формирати миграциона датотека и извршити њена провера. Овај поступак треба понављати све док у миграционој датотеци има неисправних података. Неисправно формиране датотеке ће бити у целости одбачене.
После сваког записа ставити ознаку за крај реда (сепаратор за крај реда). Она се састоји од два знака: CR i LF (кодови 13 и 10 респективно у ASCII табели карактера).
Сви текстуални подаци треба да буду уписани искључиво великим словима. Сви подаци треба да буду попуњени ћириличким писмом осим података о имену, презимену и имену родитеља на језику националне мањине, као и података о адреси у иностранству.