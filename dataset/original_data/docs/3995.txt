Редакцијски пречишћен текст
 
 
На основу члана 7. став 2. Закона о акредитацији („Службени гласник РС”, број 73/10) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
Влада доноси
 
ОДЛУКУ
о изменама и допунама оснивачког акта Акредитационог тела Србије
"Службени гласник РС", бр. 14 од 4. марта 2011, 95 од 30. новембра 
2016.
 
I. ОСНОВНЕ ОДРЕДБЕ
Члан 1.
Акредитационо тело Србије, као национално тело за акредитацију у Републици Србији, организује се као установа и послује у складу са прописима којима се уређује правни положај јавних служби.
Члан 2. 
Акредитационо тело Србије основано је Одлуком о оснивању Акредитационог тела Србије („Службени гласник РС”, број 96/06) и уписано је у судски регистар Трговинског суда у Београду, регистарски уложак бр. 5-978-00 од 8. децембра 2006. године.
Члан 3.
Акредитационо тело Србије (у даљем тексту: АТС) има својство правног лица.
АТС има права, обавезе и одговорности утврђене законом, овом одлуком и статутом.
За обавезе у правном промету са трећим лицима АТС одговара целокупном имовином. 
АТС се уписује у судски регистар.
II. НАЗИВ И СЕДИШТЕ АТС
Члан 4.
Пун назив АТС је: Акредитационо тело Србије.
Скраћени назив Акредитационог тела Србије је: АТС.
АТС у пословању са иностранством, поред назива на српском језику, може да употребљава и назив на енглеском језику: „Accreditation Вody of Serbia”. 
Седиште АТС је у Београду, Улица Влајковићева 3.
*Службени гласник РС, број 95/2016
III. ПЕЧАТ И ШТАМБИЉ
Члан 5.
АТС има велики и мали печат округлог облика, који су обрубљени спољном дебљом и унутрашњом тањом кружном линијом и у средини садрже Мали грб Републике Србије, око којег је у првом реду исписан текст: Акредитационо тело Србије, а у другом – текст: Република Србија, Београд.
Садржина великог и малог печата исписана је на српском језику ћириличким писмом.
Испод грба у средини малог печата налази се редни број печата исписан римским бројевима.
Пречник великог печата је 32 mm, а малог 22 mm.
Члан 6.
Штамбиљ АТС је правоугаоног облика, димензија 60х30 mm и садржи пун назив АТС и рубрике за упис датума пријема и број под којим се акт заводи.
Садржина штамбиља исписана је на српском језику, ћириличким писмом.
Члан 7.
Број печата и штамбиља, начин њихове употребе и чувања, као и лица која су задужена за руковање печатом и штамбиљем, ближе се одређује статутом 
и актом који доноси директор АТС.
Члан 8.
АТС има знак који користи за сопствену идентификацију и који је интелектуална својина АТС.
АТС уз сертификат о акредитацији додељује симбол акредитације који тело за оцењивање усаглашености користи да означи статус акредитованог тела за оцењивање усаглашености.
IV. ОСНИВАЧ АТС
Члан 9.
Оснивач АТС је Република Србија за коју на основу законског овлашћења оснивачка права врши Влада, Београд, ул. Немањина 11 (у даљем тексту: оснивач).
Члан 10.
Средства којима послује АТС су у државној својини. 
Оснивач обезбеђује АТС просторије потребне за рад, средства и опрему, у складу са законом.
Средствима из става 2. овог члана АТС управља у складу са законом и овом одлуком.
V. ДЕЛАТНОСТ АТС
Члан 11.
АТС обавља следеће послове: 
1) утврђује компетентност тела за оцењивање усаглашености за обављање послова испитивања, еталонирања, контролисања, сертификације производа, сертификације система менаџмента и сертификације особа;
2) утврђује компетентност за обављање других послова оцењивања усаглашености, у складу са посебним законом;
3) утврђује и објављује правила акредитације која су заснована на одговарајућим српским, међународним и европским стандардима и документима међународних и европских организација за акредитацију;
4) води јавни регистар акредитованих тела за оцењивање усаглашености;
5) учествује у раду међународних и европских организација за акредитацију;
6) обавља и друге послове из области акредитације, у складу са законом, овом одлуком и статутом.
Садржај и начин вођења регистра из става 1. тачка 4) овог члана ближе се одређује актом који доноси директор.
АТС не обавља послове ради стицања добити.
VI. ФИНАНСИРАЊЕ АТС
Члан 12.
Средства за рад АТС обезбеђују се:
1) наплатом трошкова акредитације;
2) из буџета Републике Србије;
3) из других извора, у складу са законом.
Средствима из става 1. тачка 1) сматрају се приходи који се остварују пружањем услуга, у складу са одлуком о трошковима акредитације.
Средствима из других извора сматрају се други приходи остварени у складу са законом. 
АТС не сме примати поклоне (донације) од корисника услуга.
Потребна средства за рад АТС утврђују се годишњим програмом рада АТС (у даљем тексту: Програм рада).
Средства за чланарине АТС у међународним и европским организацијама за акредитацију, која се утврђују Програм рада, обезбеђују се из буџета Републике Србије.
Члан 13.
Износ средстава за рад АТС који се обезбеђују из буџета Републике Србије одређују се на основу Програма рада, узимајући у обзир предвиђени приход од наплате трошкова акредитације, као и предвиђени приход из других извора.
Програм рада, који за сваку календарску годину доноси АТС и доставља министарству надлежном за послове акредитације (у даљем тексту: Министарство), садржи и финансијски план.
Оснивач даје сагласност на Програм рада, као и његове измене и допуне.
VII. ОРГАНИ АТС
Члан 14.
Органи АТС су: управни одбор, директор и надзорни одбор.
Управни одбор
Члан 15.
Управни одбор одлучује о пословању АТС, утврђује пословну политику АТС и прати њено спровођење.
Управни одбор има председника и четири члана.
Председника и чланове управног одбора именује и разрешава оснивач.
Два члана управног одбора предлаже оснивач.
Два члана управног одбора предлаже удружење акредитованих тела за оцењивање усаглашености, из реда акредитованих тела за оцењивање усаглашености.
Један члан управног одбора предлаже се из реда запослених у АТС.
Председник и чланови управног одбора морају да имају високу стручну спрему и искуство у области акредитације и/или оцењивања усаглашености. 
Начин предлагања чланова управног одбора из реда запослених у АТС ближе се уређује статутом.
Члан 16.
Управни одбор:
1) доноси статут;
2) доноси Програм рада са Финансијским планом;
3) усваја финансијски извештај;
4) усваја годишњи извештај о раду АТС;
5) одлучује о коришћењу средстава, у складу са законом;
6) одлучује о располагању имовином велике вредности;
7) доноси одлуку о висини трошкова акредитације;
8) утврђује критеријуме за утврђивање висине зараде директора;
9) доноси општи акт о критеријумима за утврђивање висине зарада, накнада и других примања запослених;
10) даје сагласност на акт о унутрашњој организацији и систематизацији радних места;
11) именује и разрешава председника и чланове Савета за акредитацију;
12) доноси одлуку којом се образује Комисија за жалбе;
13) доноси одлуку којом се утврђује висина накнада за рад председника и чланова управног и надзорног одбора, у складу са актима Владе; 
14) обавља и друге послове у складу са законом, овом одлуком и статутом.
Акте из става 1. тач. 1), 2), 3) и 7) овог члана, управни одбор доноси уз сагласност оснивача, а акт из става 1. тачка 6) овог члана по претходно прибављеној сагласности оснивача.
Одлука о висини трошкова акредитације објављује се у „Службеном гласнику Републике Србије”.
Члан 17.
Мандат председника и чланова управног одбора траје четири године, уз могућност поновног именовања.
У случају престанка мандата члана управног одбора пре истека времена за које је именован, именује се нови члан чији мандат траје до истека мандата члана на чије место се именује.
Управни одбор одлуке доноси већином гласова од укупног броја чланова.
Начин рада и одлучивања управног одбора ближе се уређује статутом и пословником о раду управног одбора.
Члан 18.
Председник и чланови управног одбора имају право на накнаду за рад.
Висину накнаде из става 1. овог члана утврђује управни одбор посебном одлуком, уколико актом Владе није другачије одређено. 
Критеријуми за утврђивање висине накнаде председнику и члановима управног одбора, као и начин исплате накнаде ближе се уређује статутом.
Директор
Члан 19.
Директор руководи радом АТС и одговaра за законитост рада и пословања, као и за стручни рад АТС.
За свој рад директор је одговоран управном одбору.
Директора АТС именује и разрешава оснивач, на предлог управног одбора.
Управни одбор предлаже кандидата за директора АТС на основу спроведеног јавног конкурса.
Јавни конкурс спроводи управни одбор.
Директор мора да има високу стручну спрему, искуство у области акредитације и искуство у руковођењу.
Мандат директора траје пет година, с тим што исто лице може бити поново именовано за директора.
Директор не може бити члан управног одбора ни члан надзорног одбора АТС.
Директор не може бити члан управног одбора или члан надзорног тела акредитованог тела за оцењивање усаглашености или подносиоца пријаве за акредитацију.
Поступак избора директора, као и услови које мора испуњавати кандидат за директора ближе се уређује статутом.
Члан 20.
Директор:
1) заступа и представља АТС;
2) организује и руководи радом АТС;
3) стара се о законитости рада и пословања, као и о стручном раду АТС;
4) стара се о коришћењу средстава;
5) извршава и спроводи одлуке управног одбора;
6) предлаже акта која разматра, односно доноси управни одбор;
7) доноси акт о унутрашњој организацији и систематизацији радних места, уз сагласност управног одбора;
8) доноси одлуке у вези са пословањем АТС, осим оних о којима одлучује управни одбор;
9) доноси појединачна акта;
10) одлучује о правима и обавезама запослених у АТС, у складу са законом;
11) обавља и друге послове у складу са законом, овом одлуком и статутом.
Члан 21.
АТС заступа и представља директор АТС.
У случају одсутности или спречености директора, АТС заступа и представља заменик директора АТС.
Директор може овластити запосленог у АТС или друго лице да у одређеним правним пословима и поступцима пред судом или другим органима представља или заступа АТС, с тим што се у писаном овлашћењу одређује обим и садржина датих овлашћења.
Надзорни одбор
Члан 22.
Надзорни одбор је орган контроле законитости рада и финансијског пословања АТС који за свој рад одговара управном одбору, у складу са законом, овом одлуком и статутом.
Члан 23.
Надзорни одбор има председника и два члана.
Председника и чланове надзорног одбора именује и разрешава оснивач.
Једног члана надзорног одбора предлаже Министарство.
Једног члана надзорног одбора предлаже удружење акредитованих тела за оцењивање усаглашености, из реда акредитованих тела за оцењивање усаглашености.
Једног члана надзорног одбора предлаже се из реда запослених у АТС.
Начин предлагања чланова надзорног одбора из реда запослених у АТС ближе се уређује статутом. 
Мандат председника и чланова надзорног одбора траје четири године уз могућност поновног избора. 
У случају престанка мандата члана надзорног одбора пре истека времена за које је именован, именује се нови члан чији мандат траје до истека мандата члана на чије место се именује. 
Члан 24.
Надзорни одбор:
1) врши надзор над законитошћу рада органа АТС;
2) контролише веродостојност и комплетност извештаја о реализацији Програма рада;
3) контролише веродостојност и комплетност финансијског извештаја;
4) обавља и друге послове утврђене законом, овом одлуком и статутом.
Члан 25.
Надзорни одбор ради и одлучује на седницама.
Седнице надзорног одбора одржавају се по потреби, а најмање два пута годишње.
Одлуке надзорног одбора доносе се јавним гласањем, при чему је потребно да се о њима потврдно изјасне најмање два члана надзорног одбора.
Седнице сазива и води председник надзорног одбора.
Начин рада и одлучивања надзорног одбора ближе се уређује статутом и пословником о раду надзорног одбора.
Члан 26.
Надзорни одбор најмање једанпут годишње подноси оснивачу извештај, ради информисања, о извршеном надзору над законитошћу рада органа АТС, финансијском пословању и другим питањима од значаја за рад АТС.
Члан 27.
Председник и чланови надзорног одбора имају право на накнаду за рад.
Висину накнаде из става 1. овог члана утврђује управни одбор посебном одлуком, уколико актом Владе није другачије одређено.
Критеријуми за утврђивање висине накнаде председнику и члановима надзорног одбора, као и начин исплате накнаде ближе се уређује статутом.
VIII. СТРУЧНА ТЕЛА
Савет за акредитацију
Члан 28.
Савет за акредитацију (у даљем тексту: Савет) је стручно саветодавно тело АТС.
Савет за акредитацију има председника и десет чланова које именује и разрешава управни одбор. 
За чланове Савета бирају се истакнути стручњаци и научни радници из области које су значајне за обављање послова из надлежности АТС, као представници заинтересованих страна.
Управни одбор идентификује заинтересоване стране за акредитацију и утврђује критеријуме за избор чланова Савета.
Као заинтересоване стране идентификују се, нарочито: 
1) органи државнe управe и имаоци јавних овлашћења;
2) факултети и институти;
3) привредна друштва, предузетници, коморе и слично;
4) удружење потрошача;
5) удружење произвођача;
6) акредитована тела за оцењивање усаглашености.
Начин избора чланова Савета, као и начина рада и одлучивања Савета ближе се уређује статутом и пословником о раду Савета. 
Члан 29.
Савет:
1) даје мишљења у погледу развоја система акредитације у Републици Србији;
2) даје иницијативе за проширење области деловања АТС, односно установљавања нових шема акредитације;
3) даје мишљење у вези примене захтева стандарда за акредитацију у појединим областима;
4) предлаже оснивање сталних или привремених техничких комитета, као радних тела за одређене области акредитације и идентификује стране које у њима треба да учествују;
5) доноси правила и критеријуме за именовање и рад техничких комитета;
6) утврђује задужења техничких комитета;
7) даје мишљења по другим стручним питањима, на захтев упрaвног одбора.
Технички комитети
Члан 30.
Технички комитети су стручна тела која обављају послове експертизе за одређене области акредитације.
Техничке комитете као стална или привремена тела образује директор, на предлог Савета.
Члан 31.
Стални технички комитети се образују за одређене врсте акредитације.
Привремени технички комитети се образују по потреби, за рад по специфичним и стручним питањима из одређене области акредитације.
По потреби могу се образовати и стални технички комитети за одређене области акредитације.
Члан 32.
Чланови сталних или привремених техничких комитета су стручњаци који имају компетентност за одређену област акредитације, односно оцењивања усаглашености и који познају националне, међународне и европске стандарде, као и регулативу која се односи на акредитацију и оцењивање усаглашености. 
У раду техничких комитета учествују следеће заинтересоване стране:
1) органи државнe управe и имаоци јавних овлашћења;
2) факултети и институти;
3) акредитована тела за оцењивање усаглашености;
4) привредна друштва, предузетници, коморе и др.
Члан 33.
Стални технички комитети се образују за следеће врсте акредитације:
1) технички комитет за лабораторије;
2) технички комитет за контролна тела;
3) технички комитет за сертификациона тела.
Члан 34.
Задаци техничких комитета су да:
1) даје мишљења о примени захтева и докумената међународних организација у појединим врстама и областима оцењивања усаглашености и акредитацији;
2) даје мишљења о предлозима докумената ЕА, ILAC/IAF;
3) пружа помоћ АТС на пословима проширења активности;
4) учествује у утврђивању критеријума за утврђивање компетентности оцењивача, у појединим областима оцењивања усаглашености;
5) идентификује потенцијалне оцењиваче; 
6) пружа помоћ АТС у погледу признавања шема међулабораторијских поређења и других шема. 
Начин избора чланова техничких комитета, као и начина рада и одлучивања техничких комитета ближе се уређује статутом и општим актима АТС.
Комисија за жалбе
Члан 35.
АТС решава по жалбама у поступку акредитације.
По жалби из става 1. овог члана одлучује Комисија за жалбе (у даљем тексту: Комисија), у року од 30 дана од дана пријема жалбе.
Комисију образује управни одбор.
Члан 36.
Комисија има председника и шест чланова. 
За председника Комисије именује се представник Министарства.
Чланови Комисије се именују према врсти акредитације из реда експерата за рад тела за оцењивање усаглашености, и то: 
1) два члана из реда експерата за лабораторије; 
2) два члана из реда експерата за контролна тела; 
3) два члана из реда експерата за сертификациона тела.
Председник Комисије има високо образовање у области права и 10 година радног искуства.
Чланови Комисије имају високо образовање и најмање 5 година радног искуства на пословима акредитације.
Чланови Комисије не могу бити директор и чланови управног одбора. 
Мандат чланова Комисије траје четири године.
Члан 37.
У циљу обезбеђења независности, непристрасности и објективности, председник Комисије одређује два члана Комисије који ће заједно са њим разматрати предметну жалбу.
Чланови Комисије из 1. овог члана не смеју имати пословни интерес, нити бити особе које су посредно или непосредно биле укључене или повезане са активностима које су предмет жалбе.
Одлука Комисије је коначна и против ње се може покренути управни спор.
Начин образовања Комисије и њен рад ближе се уређује статутом. 
IX. ОПШТИ АКТИ
Члан 38.
Статут је највиши општи акт АТС.
Измене и допуне статута, као и других општих аката врше се по поступку и на начин који је прописан за његово доношење.
Статут се објављује у „Службеном гласнику Републике Србије”.
Члан 39.
У АТС се доносе и други општи акти, као што су правила, правилници, пословници и други акти којима се уређују поједина питања у вези са обављањем делатности АТС, као и одлуке којима се уређују питања од значаја за рад АТС, у складу са законом, овом одлуком и статутом.
X. ЈАВНОСТ РАДА
Члан 40.
Рад АТС је јаван.
Јавност рада остварује се објављивањем информација и података о раду АТС у службеном гласилу, у посебним публикацијама, на интернет презентацији АТС, као и пружањем информација и података о раду АТС средствима јавног информисања.
За давање информација и података о раду АТС средствима јавног информисања надлежан је директор АТС, односно лице које он овласти писаним овлашћењем.
XI. ПРЕЛАЗНЕ И ЗАВРШНЕ ОДРЕДБЕ
Члан 41.
Запослени у Акредитационом телу Србије настављају да раде у АТС, а своја права и обавезе остварују у складу са законом и општим актима АТС.
Члан 42.
Постојећи органи Акредитационог тела Србије настављају да обављају послове органа АТС до истека мандата на који су именовани, односно до именовања органа АТС, у складу са законом и овом одлуком .
Стручна тела настављају да раде до образовања нових стручних тела, у складу са законом и овом одлуком.
Члан 43.
АТС ће ускладити своја општа акта у року од годину дана од дана уписа у судски регистар.
Члан 44.
Директор Акредитационог тела Србије Дејан Крњаић, ЈМБГ 0204964710052, из Београда, ул. Палмира Тољатија 4, извршиће судску оверу ове одлуке, у складу са законом. 
Члан 45.
Ову одлуку објавити у „Службеном гласнику Републике Србије”.
05 број 02-818/2011-2
У Београду 24. фебруара 2011. године
Влада
Први потпредседник Владе –
заменик председника Владе,
Ивица Дачић, с.р.