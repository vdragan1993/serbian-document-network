На основу члана 17. став 3. Закона о поморској пловидби („Службени гласник РС”, бр. 87/11 и 104/13), 
	
Министар саобраћаја доноси
 
ПРАВИЛНИК
о категоријама пловидбе поморских бродова

	"Службени гласник РС", број 114 од 23. децембра 2013.
 
Члан 1.
Овим правилником прописују се категорије пловидбе поморских бродова.
Члан 2.
Поморски брод, у зависности од своје величини, конструкције, уређаја, опреме и других техничких захтева утврђених на основу извршеног техничког надзора у складу са одредбама закона којим се уређује поморска пловидба, може да плови у подручјима једне од следећих категорија пловидбе:
1) међународна дуга пловидба (A);
2) пловидба европским морима (Б);
3) међународна кратка пловидба (Ц).
Члан 3.
Категорије пловидбе из члана 2. овог правилника обухватају пловидбу у следећим подручјима пловидбе:
1) међународна дуга пловидба – међународну пловидбу свим океанима и морима између лука држава чланица Међународне конвенције о заштити људског живота на мору (SOLAS Конвенција);
2) пловидба европским морима – међународна пловидба у оквиру следећих граница: Бело море, Svalbard, Jan Mayen, Исланд, Мадеира, Азорска острва, Канарска острва, западна обале Африке северно од 30° северне географске ширине, Средоземно море и Црно море;
3) међународна кратка пловидба – међународну пловидбу у оквиру које се брод не удаљава више од 200 наутичких миља (nm) од луке или другог безбедног места на копну на које се путници и чланови посаде могу безбедно искрцати и у оквиру које не треба да плови више од 600 nm између луке испловљења и луке одредишта. 
	
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”. 
	
 
Број 011-00-137/2013-06/1
У Београду, 18. децембра 2013. године 
	
Министар,
Александар Антић, 
	с.р.