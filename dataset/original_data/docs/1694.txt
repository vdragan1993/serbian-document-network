Редакцијски пречишћен текст


На основу члана 276. ст. 1. и 4. Царинског закона („Службени гласник РС”, бр. 73/03, 61/05, 85/05 – др. закон и 62/06 – др. закон),


Директор Управе царина доноси


 


ПРАВИЛНИК


о начину употребе и трајању службене одеће овлашћених и других царинских службеника


“Службени гласник РС”, бр. 113 од 7. децембра 2007, 58 од 20. августа 2010.


 


 


I. ОСНОВНЕ ОДРЕДБЕ


 


Члан 1.


Овим правилником прописују се начин употребе и трајање службене одеће, радна места на којима овлашћени и други царински службеници носе службену одећу и врста службене одеће.


 


Члан 2.


Овлашћени царински службеник у царинској униформи обавља у царинарници послове:


1) контроле (ревизије);


2) царинско-управног и царинско-прекршајног поступка;


3) продаје робе.


Овлашћени царински службеник у царинској униформи обавља у царинској испостави и царинском реферату послове: 



1) царинског надзора;


2) царињења робе;


3) контроле путничког промета.


 


Члан 3.


Управник царинарнице, помоћници управника царинарнице и стручни консултант управника царинарнице носе царинску униформу, када управник царинарнице процени да потребе посла то захтевају. 



 


Члан 4.


Овлашћени царински службеник у седишту Управе царина следеће послове обавља у цивилној одећи, а по потреби посла и по налогу руководиоца – у царинској униформи:


1) контрола примене царинских прописа; 



2) анализа ризика;


3) контрола (ревизија); 



4) утврђивање порекла робе;


5) унутрашња контрола.


Овлашћени царински службеник који обавља административно-техничке послове у вези са пословима из става 1. тач. 1–5. овог члана, не носи царинску униформу. 



Овлашћени царински службеник који ради на пословима контроле примене царинских прописа, по потреби посла и по налогу руководиоца, може да носи и радно одело.*


 


*Службени гласник РС”, број 58/2010


 


Члан 5.


Овлашћени царински службеник у радном оделу обавља послове:


1) у царинској лабораторији, и 



2) обезбеђења објеката.


 


Члан 6. 



Царински службеник који обавља послове техничког одржавања, послове у бифеу и кухињи и послове одржавања чистоће, те послове обавља у радном оделу. 



 


Члан 7.


Летња царинска униформа, односно летње радно одело овлашћеног царинског службеника који ради на пословима контроле примене царинских прописа*носи се од 15. априла до 14. октобра текуће године, а зимска царинска униформа, односно зимско радно одело овлашћеног царинског службеника који ради на пословима контроле примене царинских прописа* – од 15. октобра текуће године до 14. априла наредне године. 



Управник царинарнице може да одреди да се летња, односно зимска царинска униформа носи и ван периода из става 1. овог члана, у зависности од временских услова на подручју одређене царинарнице.


Руководилац организационе јединице може да одреди да се летње, односно зимско радно одело овлашћеног царинског службеника који ради на пословима контроле примене царинских прописа носи и ван периода из става 1. овог члана, у зависности од временских услова на терену.*


 


*Службени гласник РС”, број 58/2010


 


II. ТРАЈАЊЕ СЛУЖБЕНЕ ОДЕЋЕ


 


Члан 8.


Трајање појединих делова царинске униформе је:


1) ветровка са улошком (један комад) – три године;


2) кишни мантил са капуљачом (један комад) – пет година;


3) мушко одело зимско сако и панталоне – три године;


4) мушко одело летње сако и панталоне – три године;


5) женско одело зимско блејзер, сукња и панталоне – три године;


6) женско одело летње блејзер, сукња и панталоне – три године;


7) еполете – дуге (један пар) – три године;


8) еполете – кратке (један пар) – три године;


9) кошуља дугих рукава (четири комада) – једна година;


10) кошуља кратких рукава (четири комада) – једна година;


11) покривке за главу, шапке, беретке (један комад) – две године;


12) кравата мушка (два комада) – две године;


13) марама женска (два комада) – две године;


14) џемпер, пуловер, шал, подкапа (један комад) – три године;


15) кожне рукавице (један пар) – пет година;


16) дубоке кожне ципеле са гуменим ђоном – мушке (један пар) – три године;


17) кожне кратке чизме са гуменим ђоном – женске (један пар) – три године;


18) плитке кожне ципеле са кожним ђоном – мушке (један пар) – три године;


19) плитке кожне ципеле са кожним ђоном – женске (један пар) – три године;


20) плитке кожне ципеле са гуменим ђоном – мушке (један пар) – три године; 



21) плитке кожне ципеле са гуменим ђоном – женске (један пар) – три године; 



22) комбинезон (један комад) – четири године;


23) блузон са панталонама – три године;


24) штепани прслук (један комад) – четири године;


25) качкет (један комад) – четири године;


26) кожни каиш (један комад) – пет година.


 


 


Члан 8а*


Трајање појединих делова зимског радног одела овлашћеног царинског службеника који ради на пословима контроле примене царинских прописа је:*


1) дужа јакна са капуљачом – две године;*


2) комбинезон – две године;*


3) мајица дугих рукава са патент затварачем – једна година;*


4) панталоне – две године;*


5) мајица – једна година; *


6) поло мајица – једна година;*


7) кошуља – једна година;*


8) прслук – три године;*


9) кратка јакна – две године;*


10) капа – три године;*


11) подкапа – три године;*


12) рукавице – три године;*


13) торба – четири године;*


14) опасач/подопасач – четири године;*


15) пододело (доњи веш) – једна година;*


16) чизме – две године;*


17) чарапе – шест месеци.*


Трајање појединих делова летњег радног одела овлашћеног царинског службеника који ради на пословима контроле примене царинских прописа је: *


1) јакна – две године;*


2) комбинезон – две године;*


3) панталоне – две године;*


4) мајица – једна година;*


5) кошуља – једна година;*


6) прслук – три године;*


7) капа – три године;*


8) торба – четири године;*


9) опасач/подопасач – четири године;*


10) чизме – две године;*


11) чарапе – шест месеци.*


 


*Службени гласник РС”, број 58/2010


 


Члан 9.


Трајање појединих делова радног одела за овлашћене царинске службенике који обављају послове у царинској лабораторији је:


1) радни мантил (два комада) – три године;


2) заштитна обућа (два пара) – три године.


 


Члан 10.


Трајање појединих делова радног одела за овлашћене царинске службенике који обављају послове обезбеђења објеката је:


1) мушко одело зимско сако и панталоне – три године;


2) мушко одело летње сако и панталоне – три године;


3) женско одело зимско блејзер, сукња и панталоне – три године;


4) женско одело летње блејзер, сукња и панталоне – три године;


5) кошуље дугих рукава (четири комада) – две године;


6) кошуље кратких рукава (четири комада) – две године;


7) кравата мушка (два комада) – две године;


8) марама женска (два комада) – две године;


9) џемпер, пуловер (један комад) – три године;


10) плитке кожне ципеле са кожним ђоном (један пар) – три године;


11) кожни каиш (један комад) – пет година.


 


Члан 11.


Трајање појединих делова радног одела царинских службеника који раде:


– у бифеу је:


1) мушко одело сако, прслук и панталоне – две године; 



2) женско одело блејзер, прслук и сукње – две године;


3) бела кошуља кратак рукав (четири комада) – једна година;


4) кравата (један комад) – две године;


5) ешарпа (један комад) – две године;


6) зимска обућа кломпе (два пара) – једна година; 



7) летња обућа папуче (два пара) – једна година,


– у кухињи је:


1) радна капа (два комада) – две године;


2) радни мантил (два комада) – једна година;


3) радна блуза са панталонама или сукњом (два комада) – једна година;


4) зимска обућа кломпе (два пара) – једна година; 



5) летња обућа папуче (два пара) – једна година, 



– на одржавању чистоће је:


1) радни мантил (два комада) – једна година;


2) зимска обућа кломпе (један пар) – једна година; 



3) летња обућа папуче (један пар) – једна година,


– на техничком одржавању је:


1) радни комбинезон (два комада) – три године.


 


Члан 12.


Трајање појединих делова службене одеће из овог правилника рачуна се од дана када је царински службеник примио одећу. 



 


III. НАЧИН УПОТРЕБЕ СЛУЖБЕНЕ ОДЕЋЕ


 


Члан 13.


Службена одећа даје се на употребу овлашћеном и другом царинском службенику из чл. 2–6. овог правилника, без накнаде.


 


Члан 14.


Службена одећа може се носити и приликом доласка на рад, односно одласка са рада.


 


Члан 15.


Овлашћени и други царински службеници носе једнообразну царинску униформу, о чему се стара руководилац организационе јединице.


 


Члан 16.


Овлашћени царински службеник из чл. 2. и 3. и члана 4. став 1. тач. 2–4. овог правилника уз царинску униформу на глави носи шапку (мушкарац) или покривку за главу (жена). 



Овлашћени царински службеник из члана 4. став 1. тач. 1. и 5.* овог правилника уз царинску униформу на глави носи беретку (мушкарац) или покривку за главу (жена).


Шапку, беретку или покривку за главу овлашћени царински службеник не мора да носи у затвореној просторији.


 


*Службени гласник РС”, број 58/2010


 


Члан 17.


Приликом ношења царинске униформе сако, односно блејзер мора да буде закопчан, кошуља увучена у панталоне, односно у сукњу и закопчана, дугме на оковратнику кошуље – закопчано, а рукави на кошуљи – закопчани на манжетнама. 



Овлашћени царински службеник носи око врата кравату (мушкарац), односно мараму (жена). 



Овлашћени царински службеник из чл. 2. и 3. и члана 4. став 1. тач. 1–5. овог правилника уз царинску униформу, за време летњег периода, може да носи кошуљу кратких рукава са краватом, односно марамом, без сакоа, односно блејзера. 



Уз царинску униформу носе се црне чарапе (мушкарац), односно једнобојне унихоп чарапе (жена), али не дезениране, односно мрежасте. Царински службеник чарапе набавља о сопственом трошку. 



 


Члан 18.


Овлашћени царински службеник, када обавља послове при чијем вршењу је потребан већи физички напор (преглед контејнера, шлепера, железничких вагона, бродова, авиона и др.), а по налогу руководиоца, носи блузон са панталонама, штепани прслук и качкет, односно комбинезон и качкет.


Када се носи блузон са панталонама, не носи се кравата, а дугме на оковратнику кошуље може бити откопчано.


 


Члан 19. 



Царински службеник службену одећу одржава чистом и уредном.


 


Члан 20.


Царински службеник службену одећу не може отуђити, нити на њој вршити измене у кроју, боји и ознакама.


 


Члан 21.


Ако царински службеник одсуствује са рада дуже од шест месеци, по било ком основу, трајање службене одеће, односно појединих делова службене одеће продужава се за време за које је царински службеник одсуствовао са рада.


 


Члан 22. 



По истеку времена трајања службене одеће из овог правилника она прелази у својину царинског службеника коме је дата на употребу.


 


Члан 23. 



Царински службеник враћа службену одећу ако му је престао радни однос пре истека трајања те одеће.


Изузетно, од става 1. овог члана, царинском службенику може се одобрити да задржи службену одећу уз плаћање накнаде.


Висина накнаде из става 2. овог члана утврђује се према набавној цени службене одеће и времену њене употребе.


Одредбе ст. 1. и 2. овог члана не примењују се у случају смрти царинског службеника, односно остваривања права на пензију.


 


Члан 24.


Царински службеник у случају када службена одећа, у складу са одредбама овог правилника, пређе у његову својину, са службене одеће скида и предаје царинарници, односно надлежној организационој јединици у седишту Управе царина све службене ознаке.


 


Члан 25. 



Ако царински службеник службену одећу, односно њен поједини део отуђи, уништи или знатно оштети својом кривицом, сам набавља нову службену одећу, односно њен поједини део.


Ако је службена одећа или њен поједини део уништен или знатно оштећен без кривице царинског службеника, царинском службенику даје се нова службена одећа, односно њен поједини део. 



 


Члан 26.


Овај правилник ступа на снагу осмог дана од дана објављивања у „Службеном гласнику Републике Србије”. 



 


08 број Д-22200/1 



У Београду, 30. новембра 2007. године


Директор,


Предраг Петронијевић, с.р.