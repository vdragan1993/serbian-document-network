На основу члана 112. став 10. Закона о заштити потрошача („Службени гласник РС”, број 62/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
	
Влада доноси
 
УРЕДБУ
о садржини обрасца за одустанак од уговора о временски подељеном коришћењу непокретности, о трајним олакшицама за одмор, о помоћи приликом препродаје и о омогућавању размене
"Службени гласник РС", број 
	12 од 31. јануара 2015.
 
Члан 1.
Овом уредбом прописује се садржина обрасца за одустанак oд: уговора о временски подељеном коришћењу непокретности; уговора о трајним олакшицама за одмор; уговора о помоћи приликом препродаје и уговора о омогућавању размене временски подељеног коришћења непокретности.
Члан 2.
Приликом закључивања уговора, трговац је дужан да потрошачу преда образац за одустанак од уговора у писаној форми, на папиру или на другом трајном носачу записа који је лако доступан потрошачу.
Образац из става 1. овог члана је саставни део уговора о временски подељеном коришћењу непокретности, уговора о трајним олакшицама за одмор, уговора о помоћи приликом препродаје, односно уговора о омогућавању размене временски подељеног коришћења непокретности.
Образац мора да буде оверен печатом трговца и да садржи датум закључења уговора.
Члан 3.
Образац садржи:
1) назив и адресу трговца (попуњава трговац);
2) изјаву потрошача о одустанку од уговора којом на јасан и разумљив начин обавештава трговца да одустаје од уговора;
3) предмет уговора, број и датум закључења уговора (попуњава трговац);
4) име потрошача;
5) адресу потрошача;
6) својеручни потпис потрошача (ако је образац предат у писаној форми);
7) датум подношења обрасца трговцу.
Члан 4.
Потрошач може изјаву о одустанку од уговора да достави трговцу на обрасцу за одустанак од уговора у писаној форми, на папиру или на другом трајном носачу записа или да је самостално састави.
Податке из члана 3. ове уредбе потрошач попуњава читко, штампаним словима и тако попуњени образац враћа трговцу уколико жели да одустане од уговора, без навођења разлога за одустанак.
Изјава из става 1. овог члана сматра се благовременом ако је послата пре истека рока за одустанак од уговора.
Члан 5.
Даном ступања на снагу ове уредбе престаје да важи Уредба о садржини обрасца за једнострани раскид уговора о временски подељеном коришћењу непокретности, о трајним олакшицама за одмор, о помоћи приликом препродаје и о омогућавању размене („Службени гласник РС”, број 55/11).
Члан 6.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-806/2015
У Београду, 31. јануара 2015. године
Влада 
Председник,
Александар Вучић,
	с.р.