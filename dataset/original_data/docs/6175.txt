Редакцијски пречишћен текст
 
 
На основу члана 20. став 3. Закона о подстицајима у пољопривреди и руралном развоју („Службени гласник РС”, бр. 10/13, 142/14 и 103/15),
Министар пољопривреде и заштите животне средине доноси

ПРАВИЛНИК
о условима и начину остваривања права на подстицаје у сточарству за тов јунади, тов свиња, тов јагњади и тов јаради
"Службени гласник РС", бр. 111 од 29. 
				децембра 2015, 9 од 5. фебруара 2016, 110 од 30. децембра 2016.
 
Члан 1.
Овим правилником ближе се прописује услови и начин остваривања права на подстицаје у сточарству за тов јунади, тов свиња, тов јагњади и тов јаради, као и обрасци захтева за остваривање тих подстицаја.
Члан 1а
Подносилац захтева за остваривање 
				права на подстицаје у сточарству за тов свиња, остварује право 
				на подстицај највише за 10.000 грла товних свиња.”
*Службени гласник РС, број 110/2016
Члан 2.
Брисан је (види члан 1. Правилника - 
				9/2016-63)
Члан 3.
Правно лице, предузетник и физичко лице – носилац комерцијалног породичног пољопривредног газдинства, које испуњава услове прописане законом којим се уређују подстицаји у пољопривреди и руралном развоју, подстицаје у сточарству за тов јунади, тов свиња, тов јагњади и тов јаради остварује на основу захтева који подноси Министарству пољопривреде и заштите животне средине – Управи за аграрна плаћања (у даљем тексту: Управа).
Члан 4.
Лица из члана 3. овог правилника могу да остваре право на подстицаје ако поднесу захтев за остваривање права на подстицаје за тов јунади, тов свиња, тов јагњади и тов јаради за сваку годину од 1. јануара до 15. октобра текуће календарске године и ако су грла предата кланици или извезена у периоду од 1. октобра претходне календарске године до 30. септембра текуће календарске године.
Захтев из става 1. овог члана подносе се на следећим обрасцима:
Образац 1. Захтев за подстицаје за тов јунади за ______ годину, који је одштампан уз овај правилник и чини његов саставни део.
Образац 2. Захтев за подстицаје за тов јагњади за _____ годину, који је одштампан уз овај правилник и чини његов саставни део.
Образац 3. Захтев за подстицаје за тов јаради за ______ годину, који је одштампан уз овај правилник и чини његов саставни део.
Образац 4. Захтев за подстицаје за тов свиња за ______ годину, који је одштампан уз овај правилник и чини његов саставни део.
Члан 5.
Уз захтев за подстицаје у сточарству за тов јунади, тов свиња, тов јагњади и тов јаради за грла предата кланици подноси се пријемница за откупљена грла оверена од стране кланице и надлежног ветеринарског инспектора, која је дата у Прилогу – Пријемница за откупљена грла (у даљем тексту: Прилог), који је одштампан уз овај правилник и чини његов саставни део.
Уз захтев за подстицаје за тов јунади, свиња, јагњади и тов јаради подноси се и копија уверења о здравственом стању животиња, оверене од стране надлежног ветеринарског инспектора.
Уз захтев за подстицаје за тов јунади, тов свиња, тов јагњади и тов јаради за извезена грла или грла упућена на територију АП Косово и Метохија, подноси се: откупни лист или признаница на име подносиоца захтева издата од стране лица које је регистровано за откуп и извоз, односно превоз на територију АП Косово и Метохија и које је извршило извоз товних грла; копија међународне ветеринарске потврде (сертификата), а за грла упућена на територију АП Косово и Метохија – Додатак ветеринарско-санитарном уверењу, потврда о здравственом стању пошиљака животиња за транспорт (образац КМ-2) издате, у складу са законом којим се уређује ветеринарство и списак грла која су извезена односно упућена на територију АП Косово и Метохија са подацима о идентификационом броју грла, оверени од стране ветеринарског инспектора, као и копија Јединствене царинске исправе, издате у складу са законом којим се уређује царински поступак, која није потребна за грла упућене на територију АП Косово и Метохија.
Члан 6.
За товна грла у власништву подносиоца захтева која су држана на газдинству другог држаоца (кооперанта), уз захтев из члана 4. овог правилника подноси се и уговор између власника животиње и држаоца животиња, који нарочито садржи податке о броју газдинства на којем се животиња налази, име и презиме држаоца животиње односно власника газдинства, име и презиме власника животиње са бројевима њихових пољопривредних газдинстава, као и податке о броју животиња са бројевима њихових ушних маркица, како би се могла извршити провера у Централној бази података о обележеним животињама. 
Члан 7.
Испуњеност прописаних услова за остваривање права на подстицаје у сточарству за тов јунади, тов свиња, тов јагњади и тов јаради, одобравање исплате и давање налога за пренос средстава на наменски рачун пољопривредног газдинства код пословне банке врши Управа, у складу са законом којим се уређују подстицаји у пољопривреди и руралном развоју.
Члан 8.
Изузетно у 2016. години лица из члана 3. овог правилника могу да остваре право на подстицаје у сточарству ако поднесу захтев за остваривање права на подстицаје за тов јунади, тов свиња, тов јагњади и тов јаради у периоду од 1. јануара до 15. октобра 2016. године и ако су грла предата кланици или извезена у периоду од 1. јануара до 30. септембра 2016. године.
Члан 9.
Даном примене овог правилника престаје да важи Правилник о условима и начину остваривања права на подстицаје у сточарству за тов јунади, тов свиња, тов јагњади и тов јаради („Службени гласник РС”, број 50/15).
Члан 10.
Овај правилник ступа на снагу наредног дана од дана објављивања у „Службеном гласнику Републике Србије”, а примењује се од 1. јануара 2016. године.
Број 110-00-00318/2015-09
У Београду, 28. децембра 2015. године
Министар, 
проф. др Снежана Богосављевић Бошковић, с.р.

Образац 1. Захтев за подстицаје за тов јунади за 
				______ годину

Образац 2. Захтев за подстицаје за тов јагњади за 
				_____ годину

Образац 3. Захтев за подстицаје за тов јаради за 
				______ годину

Образац 4. Захтев за подстицаје за тов 
				свиња за ______ годину