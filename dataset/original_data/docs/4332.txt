Редакцијски пречишћен текст
  


	На основу члана 104. Закона о привредним друштвима („Службени гласник РС”, број 125/04) и члана 43. став 1. Закона о Влади („Службени гласник PC”, бр. 55/05, 71/05 – исправка, 101/07 и 65/08), а у вези са Законом о потврђивању Финансијског уговора (Истраживање и развој у јавном сектору) између Републике Србије и Европске инвестиционе банке („Службени гласник РС – Међународни уговори”, број 5/10),


	Влада доноси

	ОДЛУКУ

	о оснивању Друштва с ограниченом одговорношћу за управљање 
	Пројектима у јавном сектору

	„Службени гласник РС“, бр. 51 од 27. јула 2010, 
	72 од 14. августа 2013, 24 од 28. фебруара 2014, 65 од 27. 
	јуна 2014, 110 од 30. децембра 2016.
	*Службени гласник РС, број 110/2016

	
	
	 I. ОСНОВНЕ ОДРЕДБЕ

	
	Члан 1.

	
	Оснива се Друштво с ограниченом одговорношћу 
	Јединица за управљање пројектима у јавном 
	сектору, као 
	једнодомно друштво с ограниченом одговорношћу које послује у складу са прописима, којим се уређује правни положај привредних друштава (у даљем тексту: Друштво).
	
	Друштво управља и другим пројектима у јавном сектору, који се Друштву 
	поверавају међународним уговором, законом, актом оснивача или уговором 
	закљученим са корисницима јавних средстава.*Службени гласник РС, број 
	24/2014**Службени гласник РС, број 
	110/2016

	Члан 2.

	
	Друштво обавља своју делатност на неодређено време.
*Службени гласник РС, број 
	110/2016

	
	Члан 3.

	
	Друштво послује средствима у државној својини.

	
	Друштво има својство правног лица.

	
	Друштво у правном промету са трећим лицима има сва овлашћења и иступа у своје име и за свој рачун.

	
	II. ПОСЛОВНО ИМЕ И СЕДИШТЕ ДРУШТВА

	
	Члан 4.

	Друштво послује под следећим пословним именом: 
	Друштво с ограниченом одговорношћу „Јединица за управљање пројектима у 
	јавном сектору” Београд.
Скраћено пословно име Друштва гласи: „ЈУП” д.о.о. 
	Београд.
*Службени гласник РС, број 110/2016

	
	Члан 5.

	
	Седиште Друштва је у Београду, Немањина 22–26.

	
	III. ПЕЧАТ И ШТАМБИЉ ДРУШТВА

	
	Члан 6.

	
	Друштво има печат и штамбиљ.

	
	Печат Друштва је округлог облика, пречника 32 mm, на коме је исписано пословно име Друштва и седиште Друштва на српском језику, ћириличким писмом.

	
	Штамбиљ Друштва је правоугаоног облика, дужине 55 mm и ширине 25 mm, на коме је исписано пословно име Друштва и седиште Друштва на српском језику, ћириличким писмом.

	
	Директор Друштва доноси одлуку којом се утврђује начин употребе и чувања печата и штамбиља Друштва.

	
	IV. ПОДАЦИ О ОСНИВАЧУ

	
	Члан 7.

	
	Оснивач Друштва је Република Србија, за коју на основу законског овлашћења 
	оснивачка права врши Влада, Немањина 11 (у даљем тексту: Оснивач).

	
	V. ДЕЛАТНОСТ ДРУШТВА

	
	Члан 8.

	
	Претежна делатност Друштва је:

	
7022 – консултантске активности у вези с 
	пословањем и осталим управљањем.

	
	У обављању делатности из става 1. овог члана, Друштво обавља послове пружања услуга консалтинга, менаџмента и надзора у вези са управљањем Пројектом истраживање и развој у јавном сектору, у складу са Законом о потврђивању Финансијског уговора (Истраживање и развој у јавном сектору) између Републике Србије и Европске инвестиционе банке и другим законима, који се односе на:

	
	1) припрему, евалуацију и објављивање тендера и додељивање уговора;

	
	2) координацију активности и пружање административних услуга пројектним тимовима у вези са спровођењем Пројекта истраживање и развој у јавном сектору;

	
	3) управљање процесом исплате средстава;

	
	4) извештавање надлежних институција у вези са спровођењем Пројекта истраживање и развој у јавном сектору;

	
	5) остваривање сарадње са међународним организацијама и надлежним органима других држава, преко надлежних државних органа Републике Србије;

	
	6) архитектонске и техничке активности и пружање техничких савета, укључујући и надзор грађења.

	У обављању делатности из члана 1. став 2. ове одлуке, Друштво обавља послове 
	пружања услуга консалтинга, менаџмента и стручног надзора, као и свих других 
	услуга у вези са управљањем пројектима у јавном сектору, који су му поверени 
	међународним уговором, законом, актом оснивача или уговором којим се уређује 
	начин реализације сваког пројекта, права и обавезе уговорних страна у 
	реализацији, финансирање пројеката, рокови за реализацију, начин 
	извештавања, јавне набавке које је потребно спровести и начин њихове 
	реализације и други потребни елементи.

Друштво обавља 
	и послове пружања услуга консалтинга и менаџмента у вези са спровођењем 
	националног дела Заједничког регионалног програма о трајним решењима за 
	избеглице, који се односе на припрему техничке и тендерске документације, 
	спровођење поступка јавних набавки, уговарање, интерну контролу, 
	финансијско-рачуноводствене услуге, мониторинг и извештавање и пружање 
	других специјализованих услуга неопходних за реализацију националног дела 
	тог регионалног програма.

	
	Друштво може обављати и друге делатности, укључујући послове спољнотрговинског промета и услуге у спољнотрговинском промету из оквира своје делатности, у складу са законом и овом одлуком.
*Службени гласник РС, број 
	72/2013

**Службени гласник РС, број 
	24/2014***Службени гласник РС, број 
	110/2016

	
	Члан 9.
	
	Друштво, у оквиру обављања својих делатности стиче средства из:

	
	1) прихода остварених обављањем делатности;

	
	2) финансијских кредита;

	
	3) донација и помоћи;

	
	4) буџета Републике Србије;

	
	5) других извора у складу са законом.

	
	VI. ОСНОВНИ КАПИТАЛ

	
	Члан 10.

	
	Укупан уписани новчани основни капитал Друштва износи 500,00 евра у динарској противвредности, по средњем курсу Народне банке Србије, важећем на дан уплате средстава.

	
	Укупан уплаћени новчани део основног капитала Друштва износи 250,00 евра у динарској противвредности, по средњем курсу Народне банке Србије, важећем на дан уплате средстава.

	
	Преостали неуплаћени улог биће уплаћен у року од две године од дана регистрације Друштва у Регистар привредних субјеката.

	
	VII. РАСПОДЕЛА ДОБИТИ

	
	Члан 11.

	
	Добит Друштва, утврђена у складу са законом може се расподелити за повећање основног капитала, резерве или друге намене у складу са законом и овом одлуком.

	
	Одлуку о расподели добити доноси Скупштина друштва, уз сагласност Оснивача.

	
	VIII. ЗАСТУПАЊЕ ДРУШТВА

	
	Члан 12.

	
	Друштво у пословима унутрашњег и спољнотрговинског промета заступа директор Друштва без ограничења.
	Директор може у оквиру својих овлашћења дати другом лицу писано пуномоћје за заступање Друштва.

	
	IX. СКУПШТИНА ДРУШТВА

	
	Члан 13.

	
	Овлашћења Скупштине Друштва врши Оснивач, преко овлашћених представника.

	
	Одлуку о одређивању и разрешењу председника и чланова Скупштине доноси Оснивач.

	
	Члан 14.

	
	Скупштина Друштва одлучује о:

	
	1) одобравању финансијских извештаја;

	
	2) доношењу годишњег програма рада и финансијског пословања Друштва;

	
	3) именовању интерног ревизора и утврђивању накнаде за његов рад;

	
	4) повећању и смањењу основног капитала Друштва;

	
	5) расподели добити;

	
	6) промени делатности;

	
	7) утврђивању зараде директора;
	8) статусним променама, промени правне форме и престанку Друштва;

	
	9) промени пословног имена и седишта Друштва;

	
	10) давању одобрења на правне послове директора и других повезаних лица са Друштвом;

	
	11) стицању, продаји, давању у закуп, залагању или другом располагању имовином велике вредности, у складу са законом којим се уређује правни положај привредних друштава;

	12) 
брисана је (види члан 2. 
	Одлуке - 72/2013-14)

	13) образовању огранка Друштва и давању пословног пуномоћја огранцима;

	
	14) другим питањима из делокруга Скупштине у складу са законом и овом одлуком.

Одлуке из става 1. тач. 2), 
	6), 8) и 9) Скупштина Друштва доноси уз сагласност Оснивача.
*Службени гласник РС, број 
	72/2013

	
	X. ДИРЕКТОР ДРУШТВА

	
	Члан 15.

	
	Директора именује и разрешава Оснивач, на предлог министра надлежног за научноистраживачку делатност.

Директор се именује на период од пет година и може 
	бити поново именован.
Брисани су ранији ст 2. и 3. (види члан 1. Одлуке - 65/2014-6).
*Службени гласник РС, број 
	110/2016

	Члан 16.

	
	Директор Друштва:

	
	1) заступа Друштво;

	
	2) организује и води пословање Друштва, у складу са законом и овом одлуком;

	
	3) сазива седнице Скупштине Друштва;

	
	4) предлаже доношење одлука из делокруга Скупштине друштва;

	
	5) спроводи одлуке Скупштине Друштва;

	
	6) закључује уговоре о кредиту;

	
	7) одлучује о правима, обавезама и одговорностима запослених у Друштву, у складу са законом којим се уређују радни односи;

	
	8) доноси акт о организацији и систематизацији послова и друге опште акате Друштва, у складу са законом и овом одлуком;

	
	9) доноси план јавних набавки;

	
	10) даје и опозива прокуру;

	
	11) обавља друге послове у складу са законом и овом одлуком, који нису у делокругу Скупштине Друштва.

	
	XI. ИНТЕРНИ РЕВИЗОР

	
	Члан 17.

	
	Друштво има интерног ревизора кога бира Скупштина Друштва, у складу са законом.

	
	Интерни ревизор:

	
	1) контролише веродостојност и комплетност финансијских извештаја Друштва;

	
	2) контролише усклађеност пословања Друштва са законом, годишњим програмом рада и пословања Друштва;

	
	3) обавља и друге послове у складу са законом.

	
	Члан 18.

	
	Интерни ревизор Друштва извештава Скупштину Друштва о:

	
	1) веродостојности и потпуности финансијских извештаја Друштва;

	
	2) основаности предлога за расподелу добити;

	
	3) другим питањима од значаја за оцену законитости и целисходности поступања у спровођењу пословне политике и пословања Друштва.

	
	Интерни ревизор подноси извештај по питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина Друштва или Оснивач.

	
	У извршавању своје дужности интерни ревизор може прегледати сва документа Друштва, проверавати њихову веродостојност и податке који се у њима налазе, захтевати извештаје и објашњења директора и запослених и прегледати стање имовине Друштва.

	
	Интерни ревизор обавља и друге послове у складу са законом којим се уређује правни положај привредних друштава, законом којим се уређује рачуноводство и ревизија и оснивачким актом.

	
	XII. АКТИ И ДОКУМЕНТИ ДРУШТВА

	
	Члан 19.

	
	У Друштву се води књига удела, са подацима и на начин прописан законом којим се уређује правни положај привредних друштава.

	
	Члан 20.

	
	У Друштву се води књига одлука.

	
	У књигу одлука уносе се одлуке које доноси Скупштина Друштва.
	Члан 21.
	Акти Друштва су правилници и одлуке којима се, у складу са законом, уређују одређена питања.

	
	Измене и допуне правилника и одлука врше се на начин и по поступку који су одређени за њихово доношење.

	
	Члан 22. 
	
	Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
	Члан 23. 
	
	Друштво је дужно да држи и чува све акте и документе Друштва у складу са законом којим се уређује правни положај привредних друштава.

	
	XIII. ЗАШТИТА ЖИВОТНЕ СРЕДИНЕ 
	
	Члан 24. 
	
	Друштво је, при обављању делатности, дужно да се стара о заштити животне средине, у складу са законом.

	
	XIV. ПРЕСТАНАК ДРУШТВА 
	
	Члан 25. 
	
	Друштво престаје у случајевима предвиђеним законом којим се уређује оснивање 
	и престанак привредних друштава.
*Службени гласник РС, број 110/2016

	V. ПРЕЛАЗНЕ И ЗАВРШНЕ ОДРЕДБЕ

	
Члан 26.

Брисан је (види члан 8. Одлуке - 110/2016-122)

	Члан 27.

	
	Друштво почиње са радом даном регистрације у Регистар привредних субјеката, у складу са законом којим се уређује регистрација привредних субјеката.

	
	Члан 28.

	
	Ову одлуку објавити у „Службеном гласнику Републике Србије”.

	
	 
	05 број 02-5424/2010

	
	У Београду, 22. јула 2010. године

	
	Влада

	Први потпредседник Владе –
заменик председника Владе,

	
	Ивица Дачић, с.р.

 

	ОДРЕДБЕ КОЈЕ 
	НИСУ УНЕТЕ У "ПРЕЧИШЋЕН ТЕКСТ" ОДЛУКЕ

Одлука о изменама и допунама 
	Одлуке о оснивању Друштва с ограниченом одговорношћу за управљање Пројектом истраживање и развој у јавном сектору: 
	"Службени гласник РС", број 72/2013-14
Члан 5.
Лице које 
	обавља дужност директора Друштва с ограниченом одговорношћу за управљање 
	Пројектом истраживање и развој у јавном сектору на основу акта о именовању 
	донетог у складу са Одлуком оснивању Друштва с ограниченом одговорношћу за 
	управљање Пројектом истраживање и развој у јавном сектору („Службени гласник 
	РС”, број 51/10), наставља да обавља ту дужност у складу са овом одлуком, с 
	тим што се одредбе члана 3. ове одлуке о ограничењу мандата примењују на то 
	лице почев од дана доношења ове одлуке, и то тако што се дан доношења ове 
	одлуке узима као дан почетка мандата.
Члан 6.
Ову одлуку 
	објавити у „Службеном гласнику Републике Србије”.

	 

Одлука о изменама и допунама 
	Одлуке о оснивању Друштва с ограниченом одговорношћу за управљање Пројектом истраживање и развој у јавном сектору: 
	"Службени гласник РС", број 24/2014-15
Члан 4.
Овлашћује се 
	Александар Симоновић, директор Друштва с ограниченом одговорношћу „ЈУП 
	Истраживање и развој” да, у складу са законом, изврши судску оверу ове 
	одлуке и Одлуке о изменама и допунама Одлуке о оснивању Друштва с 
	ограниченом одговорношћу за управљање Пројектом истраживање и развој у 
	јавном сектору („Службени гласник РС”, број 72/13).
Члан 5.
Ову одлуку 
	објавити у „Службеном гласнику Републике Србије”.

	 

Одлука о измени 
	Одлуке о оснивању Друштва с ограниченом одговорношћу за управљање Пројектом истраживање и развој у јавном сектору: 
	"Службени гласник РС", број 65/2014-6
	Члан 2.

	Овлашћује се директор Друштва с ограниченом одговорношћу за управљање 
	Пројектом истраживање и развој у јавном сектору да, у складу са законом, 
	изврши судску оверу ове одлуке.

	Члан 3.

	Ову одлуку објавити у „Службеном гласнику Републике Србије”.

	 
Одлука о изменама и допунама Одлуке о оснивању Друштва с ограниченом 
	одговорношћу за управљање Пројектом истраживање и развој у јавном сектору: 
	"Службени гласник РС", број 110/2016-122
Члан 9.
Лице које обавља дужност директора Друштва с 
	ограниченом одговорношћу за управљање Пројектом истраживање и развој у 
	јавном сектору на основу акта о именовању донетог у складу са Одлуком о 
	оснивању Друштва с ограниченом одговорношћу за управљање Пројектом 
	истраживање и развој у јавном сектору („Службени гласник РС”, бр. 51/10, 
	72/13, 24/14 и 65/14), наставља да обавља ту дужност у складу са овом 
	одлуком.
Члан 10.
Ову одлуку објавити у „Службеном гласнику 
	Републике Србије”.