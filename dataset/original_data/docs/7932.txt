На основу члана 218. Закона о здравственој заштити („Службени гласник РС”, бр. 107/05 и 72/09 – др. закон) и члана 15. Закона о јавним агенцијама („Службени гласник РС”, бр. 18/05 и 81/05),


Управни одбор Агенције за акредитацију здравствених установа Србије доноси


 


ОДЛУКУ


о висини трошкова акредитације здравствених установа


„Службени гласник РС“, брoj 42 од 18. јуна 2010.


 


 Члан 1.


Овом одлуком уређује се висина трошкова акредитације здравствених установа коју врши Агенција за акредитацију здравствених установа Србије (у даљем тексту: Агенција).


 


Члан 2.


Трошкове акредитације из члана 1. ове одлуке плаћају здравствене установе које поднесу захтев за стицање акредитације.


Трошкови акредитације обухватају:


1. Обраду захтева за стицање акредитације 30.000,00 динара


2. Едукацију за самооцењивање 30.000,00 динара дан/едукатор


3. Спољашње оцењивање 55.000,00 динара дан/оцењивач


4. Израду завршног извештаја са препорукама за унапређење квалитета рада 150.000,00 динара


5. Едукацију за израду планова унапређења квалитета здравствене заштите 30.000,00 динара дан/едукатор


6. Редовне посете 50.000,00 динара дан/оцењивач


 


Члан 3.


Трошкови из члана 2. став 2. тачка 1. ове одлуке обухватају: обраду захтева здравствене установе за акредитацију и обављање припремних радњи за отпочињање процеса акредитације.


Трошкови из члана 2. став 2. тачка 2. ове одлуке обухватају: припрему здравствене установе за акредитацију која има за циљ објашњење акредитације, помоћ у формирању тимова за самооцењивање, упознавање са стандардима за акредитацију, помоћ у објашњењу коју је документацију потребно припремити и обезбеђивање едукативног програма о начину самооцењивања. 


Трошкови из члана 2. став 2. тачка 3. ове одлуке обухватају: посете здравственој установи од стране спољашњих оцењивача у току којих се обавља оцењивање на лицу места и писање извештаја са налазом за сваку службу која је била предмет акредитације. 


Трошкови из члана 2. став 2. тачка 4. ове одлуке обухватају: активности које се односе на израду завршног извештаја са препорукама за унапређење квалитета рада, додељивање акредитације и издавање сертификата.


Трошкови из члана 2. став 2. тачка 5. ове одлуке обухватају: едукацију за израду планова унапређења квалитета здравствене заштите.


Трошкови из члана 2. став 2. тачка 6. ове одлуке обухватају: посету спољашњих оцењивача здравственој установи у утврђено време ради провере усклађености рада са стандардима за акредитацију у току трајања акредитације, и подразумевају преглед здравствене установе, документације и планова за унапређење квалитета здравствене установе.


Трошкови из става 2. овог члана тач. 2, 3, 5. и 6. обухватају бруто накнаде едукатора/оцењивача, трошкове пута, смештаја и исхране.


 


Члан 4.


Висина укупних трошкова акредитације за сваку здравствену установу која је поднела захтев за стицање акредитације одређује се уговором са здравственом установом, у зависности од потребног броја едукатора и оцењивача и времена потребног да би се реализовала акредитација. 


 


Члан 5.


Ова одлука, по добијању сагласности Владе, објављује се у „Службеном гласнику Републике Србије“ и ступа на снагу осмог дана од дана објављивања.


  


Број 63-0-07/2010-04


У Београду, 21. априла 2010. године


Председник


Управног одбора,


прим. мр sci. мед. др 
	Миљко Пејић, с.р.