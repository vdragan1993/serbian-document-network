На
основу члана 16. Закона о заштити права и слобода националних мањина („Службени
лист СРЈ”, бр. 11/02 и 57/02) и члана 2. тачка 1. Уредбе о образовању Савета Републике
Србије за националне мањине („Службени гласник РС”, бр. 104/04 и 117/05),
Савет
Републике Србије за националне мањине доноси
 
 
ОДЛУКУ
о потврђивању националних
симбола и празника буњевачке националне мањине у Републици Србији
„Службени
гласник РС“, број 23 од 17. марта 2006.
 
 
1.
Потврђује се предлог Националног савета буњевачке националне мањине у Србији и Црној
Гори и за национални симбол буњевачке националне мањине одређује се грб облика једноставног
барокног штита, подељеног вертикално у два поља, на левој страни светлоплаво, на
десној сребрна боја (метал) представљена у штампи као бела или светлосива. У десном
пољу је пропет лав, са исуканом сабљом у десници, погледа упереног десно, са удвојеним
репом баченим на леђа (а терго). Лево поље носи три златна класа везана у сноп са
три златне петокраке звезде на врху класова. Изнад штита је кљунаста кацига ен фаце,
са ланцем и око базе врата и рубином, као знак посебне пажње суверена. Лациније
су плаве са обе стране, десна је у полеђини сребрна, лева жута, односно златна.
Изнад је Цорона муралис (тврђавска круна). 
 
2.
Потврђује се предлог Националног савета буњевачке националне мањине у Србији и Црној
Гори и за национални симбол буњевачке националне мањине одређује се застава типа
гонфалон, са три ресе на крају квадратног поља. Опшивена је горе и доле златним
опшивом, а на крају има ресе у злату, у три поља. Вертикално је подељена на пола,
десно је бело поље које носи грб описан у тачки 1. ове одлуке, а у левом пољу су
три жуте петокраке распоређене као темена једнакостраничног троугла. 
 
3.
Потврђује се предлог Националног савета националне мањине у Србији и Црној Гори
и за празнике буњевачке националне мањине одређују се: 2. фебруар, Дан Великог прела;
23. фебруар, Дан избора првог Националног савета; 15. август, Дан Дужијанце;
25. новембар, Дан када је 1918. године у Новом Саду одржана Велика Народна скупштина
Срба, Буњеваца и осталих Словена. 
 
4.
Симболи буњевачке националне мањине могу се, уз државне симболе Републике Србије
и Србије и Црне Горе, службено истицати на зградама и у просторијама локалних органа
и организација са јавним овлашћењима током државних празника и празника буњевачке
националне мањине, у складу са законом.
 
5.
Ова одлука ступа на снагу осмог дана од дана објављивања у „Службеном гласнику Републике
Србије”.
 
 
Број 017-00-3/2006-01
У Београду, 23. децембра 2005. године
Савет Републике Србије за националне мањине
Председник,
Војислав Коштуница, с.р.