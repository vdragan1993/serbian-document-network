На основу члана 6. став 2. Закона о туризму (,,Службени гласник РС”, бр. 36/09 и 88/10), 
	
Министар економије и регионалног развоја, доноси 
	
 

	ПРАВИЛНИК 

	о начину израде планских докумената, као и студије оправданости за проглашење туристичког простора

"Службени 
	гласник РС", број 58 од 5. августа 2011.

	 

	Члан 1.
Овим правилником прописује се садржина и начин израде планских докумената: Стратегије развоја туризма, Стратегијског мастер плана, Програма развоја туристичких производа, Програма развоја туризма, као и Студије оправданости за проглашење туристичког простора. 
	

	 

	Члан 2.
Стратегија развоја туризма Републике Србије (у даљем тексту: Стратегија) садржи: основну студију стратегије развоја туризма Републике Србије, план конкурентности туризма Републике Србије, основе стратешког маркетинг плана туризма Републике Србије и план инвестиција.

	 

	Члан 3.
Основна студија стратегије развоја туризма Републике Србије нарочито садржи: анализу постојећег стања и досадашњег степена развоја туризма, упоредну анализу туризма конкурентских земаља, анализу предности и недостатака туризма, циљеве развоја туризма, визију развоја туризма, избор приоритетних туристичких производа, предлог приоритетних туристичких дестинација, анализу утицаја на културно наслеђе и природна добра и предлог политике развоја туризма.

	 

	Члан 4.
План конкурентности туризма Републике Србије нарочито садржи: полазне основе конкурентности дестинације, анализу конкурентских недостатака туристичког сектора и сектора повезаних са туризмом, план конкурентности туристичког сектора и сектора повезаних са туризмом и план конкурентности туристичких производа.

	 

	Члан 5.
Основе стратешког маркетинг плана туризма Републике Србије нарочито садрже: визију развоја туризма, анализу маркетинг система, конкурентне маркетинг стратегије, циљеве маркетинг плана, позиционирање туристичког система по одабраним кластерима, маркетинг план туристичких производа, маркетинг план кластера, маркетинг програме туризма и мисију и организацију маркетинг система туризма Републике Србије.

	 

	Члан 6.
План инвестиција нарочито садржи: преглед кључних инвестиција у туристичку инфраструктуру и туристичку супраструктуру, динамику и оперативни план реализације инвестиција, укупне трошкове инвестиција, структуру финансирања пројеката, финансијско вредновање и национално економско вредновање инвестиција.

	 

	Члан 7.
Стратегија садржи текстуални и графички приказ који се израђује у аналогном и дигиталном облику. 
	
Графички приказ Стратегије израђује се у облику синтезне карте, која нарочито садржи текстом и симболима приказане кључне туристичке ресурсе и атракције, oбјекте туристичке инфраструктуре и супраструктуре, предлог приоритетних туристичких дестинација и предлог туристичких кластера.

	 

	Члан 8.
Стратегијски мастер план садржи: студију техничке оцене подручја туристичке дестинације, студију развоја туристичке дестинације, мастер план и пословни мастер план.
Студија техничке оцене подручја туристичке дестинације нарочито садржи: техничку оцену посматраног подручја, земљишних основа, анализу ресурсне и атракцијске основе и укупну процену капацитета туристичких локација у оквиру туристичке дестинације.
Студија развоја туристичке дестинације нарочито садржи: концепт развоја (предлог) у погледу размештаја и могуће локације туристичких инфраструктурних и супраструктурних објеката, као и процену могућности ресурсне и атракцијске основе за развој туризма. 
	
Мастер план нарочито садржи: свеобухватну анализу тржишта, техничке елементе туристичке инфраструктуре, туристичке супраструктуре и саобраћајне мреже. 
	
Пословни мастер план нарочито садржи: (на нивоу прединвестиционе студије) економску евалуацију туристичке инфраструктуре, туристичке супраструктуре, саобраћајне мреже и комуналне инфраструктуре, процену економске оправданости укупних инвестиција, акциони план реализације пројеката и термински план реализације пројеката.

	 

	Члан 9.
Стратегијски мастер план садржи текстуални и графички приказ који се израђује у аналогном и дигиталном облику. 
	
Графички приказ Стратегијског мастер плана је синтезна карта, која садржи текстом и симболима приказане кључне туристичке ресурсе и атракције, предлог приоритетних туристичких локација и пројеката туристичке дестинације.
Графички приказ Стратегијског мастер плана којим се приказује планирани развој скијалишта и других већих туристичких инфраструктурних објеката израђује се на карти у размери од најмање 1:10000.
Графички приказ Стратегијског мастер плана којим се приказује планирани развој места за одмор (ризорт) израђује се на карти у размери од најмање 1:5000.

	 

	Члан 10.
Програм развоја туристичког производа нарочито садржи: анализу ресурсне основе за развој туристичког производа, анализу потенцијала туристичког производа, анализу тржишта туристичког производа, циљеве развоја туристичког производа, приоритетне активности на развоју туристичког производа, анализу конкурентских недостатака туристичког производа, конкурентску стратегију развоја туристичког производа, развојни модел и пројекцију развоја туристичког производа, предлог приоритетних пројеката, односно програма и план активности развоја туристичког производа.
Програм развоја туристичког производа садржи текстуални и графички приказ који се израђује у аналогном и дигиталном облику. 
	

	 

	Члан 11.
Програм развоја туризма нарочито садржи: опис положаја и основних карактеристика планског подручја, визију развоја туризма, мисију програма развоја туризма, стратешке правце и фазе развоја туризма, основне проблеме одрживог развоја туризма планског подручја и предлоге за њихово решавање, анализу постојећег стања (перспективе и ограничења), анализу ресурсне основе планског подручја, SWOT анализу, акциони план реализације програма са терминским планом, начин праћења реализације програма развоја туризма и програм промотивних активности.
Програм развоја туризма садржи текстуални и графички приказ који се израђује у аналогном и дигиталном облику. 
	

	 

	Члан 12.
Студија оправданости за проглашење туристичког простора нарочито садржи: назив и опис туристичког простора, површину, опис и графички приказ граница туристичког простора, анализу постојећег стања развоја туризма, циљеве проглашења, податке о власништву и попис катастарских парцела, податке о социо-економским карактеристикама, стању заштите животне средине и културних добара, преглед постојеће планске и развојне документације од значаја за развој туризма, анализу ресурсне основе, идентификацију и процену вредности туристичких атракција, идентификацију и процену кључних туристичких производа, обавезе у погледу развоја туризма и других облика коришћења простора, податке о инфраструктурном потенцијалу туристичког подручја и економску оцену оправданости проглашења туристичког простора.
Студија оправданости за проглашење туристичког простора садржи текстуални и графички приказ који се израђује у аналогном и дигиталном облику.

	 

	Члан 13.
Планска докумената нарочито садрже објашњење поступака и методологију израде документа, као и списак релевантних извора коришћених у изради документа.

	 

	Члан 14.
Планска документа и студија оправданости за проглашење туристичког простора подлежу стручној контроли.
Стручна контрола обухвата:
1) проверу усклађености документа и његових решења са Законом о туризму;
2) проверу оправданости предложених планских решења са становишта рационалног коришћења и заштите туристичких ресурса и атракција.

	 

	Члан 15.
Стручну контролу обавља комисија.
Комисија о свом раду и извршеној стручној контроли документа сачињава извештај. 
	

	 

	Члан 16.
Планска документа и студију оправданости за проглашење туристичког простора надлежни органи утврђују у форми предлога, а на основу позитивног извештаја комисије.

	 

	Члан 17.
Ступањем на снагу овог правилника престаје да важи Правилник о садржини и начину израде планских докумената као и студије оправданости за проглашење туристичког простора (,,Службени гласник РС”, брoj 20/10). 
	

	 

	Члан 18.
Овај правилник ступа на снагу осмог дана од дана објављивања у ,,Службеном гласнику Републике Србије”. 
	
 
 

	Број 110-00-00095/2011-18

	У Београду, 30. јула 2011. године

	Министар, 

Небојша Ћирић, с.р.