Ha основу члана 33. ст. 2. и 3. Закона о Влади („Службени гласник PC”, бр. 55/05, 71/05 – исправка, 101/07, 65/08 и 16/11) и Стратегије контроле стрељачког и лаког оружја у Републици Србији за период 2010–2015. године („Службени гласник PC”, број 36/10),
Влада доноси
 
ОДЛУКУ
о образовању Савета за стрељачко и лако оружје у Републици Србији

"Службени гласник РС", број 81 од 1. новембра 
	2011.
 
1. Образује се Савет за стрељачко и лако оружје у Републици Србији ( у даљем тексту: Савет).
2. Задаци Савета су: 
1) да, у року од шест месеци од оснивања, развије и иницира доношење Акционог плана контроле стрељачког и лаког оружја за Републику Србију, (у даљем тексту: Акциони план); 
	
2) да прати и процењује утицај проблематике стрељачког и лаког оружја на друштво и јавну безбедност;
3) да иницира обезбеђење неопходних ресурса за ефикасно и брзо извођење Акционог плана везаног за стрељачко и лако оружје из републичког буџета и да, по потреби, затражи додатна средства од међународне заједнице;
4) да правовремено дистрибуира информације везане за спровођење Акционог плана;
5) да изврши оцену одређених интервенција или програма који представљају вид подршке Акционом плану;
6) да разматра међусобну сарадњу надлежних министарстава при изради информација и извештаја у складу са међународним обавезама Републике Србије;
7) да подноси периодичне извештаје Влади о напретку који је постигнут у остваривању циљева Стратегије контроле стрељачког и лаког оружја у Републици Србији за период 2010–2015. године (у даљем тексту: Стратегија) и Акционог плана;
8) да иницира усаглашавање законодавних и нормативних питања са међународним прописима и стандардима који су од значаја за Републику Србију;
9) да оствари комуникацију са стручним организацијама у циљу ефикасније имплементације Стратегије;
10) да разматра међусобну сарадњу свих учесника у имплементацији Стратегије;
11) да иницира и допринесе стварању јединствене националне базе података стрељачког и лаког оружја за потребе праћења (tracing). 3. У Савет се именују:
– Миљко Симовић, представник Министарства унутрашњих послова, за председавајућег Савета;
– Драгана Петровић, представник Министарства одбране;
– Дејан Ракетић, представник Министарства унутрашњих послова;
– Драган Милојевић, представник Министарства спољних послова;
– Јасмина Роскић, представник Министарства економије и регионалног развоја;
– Горан Нешић, представник Министарства правде;
– Јасминка Гајић, представник Министарства финансија;
– Зоран Сарајевчић, представник Министарства просвете и науке;
– Рада Вуксановић, представник Министарства омладине и спорта;
– др Радослав Митровић, представник Министарства здравља;
– Јовица Степановић, представник Безбедносно-информативне агенције.
Као посматрачи, у пружању техничких савета и помоћи, на позив Савета могу учествовати представници из:
– Техничког опитног центра;
– Завода за испитивање и жигосање оружја;
– Фонда за развој Уједињених нација;
– удружења која се баве питањима стрељачког и лаког оружја.
На позив Савета, у рад се могу укључити и други органи, организације и удружења.
Савет може предлагати формирање стручних тимова за спровођење конкретних активности.
4. Савет доноси пословник о раду којим регулише питања од значаја за рад Савета.
5. Савет је дужан да надлежном одбору достави извештај о раду најмање сваких 60 дана, а Влади најмање сваких 90 дана.
6. Савет се образује на време од пет година.
7. Стручну и административно-техничку потпору Савету пружа Управа за управне послове Министарства унутрашњих послова.
8. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-7992/2011
У Београду, 27. октобра 2011. године

Влада
Председник,
др 
	Мирко Цветковић, с.р.