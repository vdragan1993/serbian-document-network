На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси
 
 
ОДЛУКУ
о образовању Савета за мeђународно приватно право
"Службени гласник РС", број 5 од 1. фебруара 2011.
 
 
1. Образује се Савет за међународно приватно право (у даљем тексту: Савет), на време од пет година од дана ступања на снагу ове одлуке.
 
2. Задаци Савета су да:
– прати развој међународног приватног права и усклађеност домаћих прописа са међународним конвенцијама из области међународног приватног права донетим под окриљем Хашке конференције за међународно приватно право и других међународних организација и прописима који представљају изворе међународног приватног права Европске уније;
– разматра питања везана за приступање Републике Србије међународним организацијама које се баве међународним приватним правом; 
– даје стручна мишљења о потреби приступања Републике Србије међународним конвенцијама из области међународног приватног права, које су од интереса за придруживање Републике Србије Европској унији и за остваривање слобода и права грађана из области које уређују те конвенције; 
– даје стручна мишљења у погледу могућности преузимања у правни систем Републике Србије појединих решења из међународног приватног права Европске уније садржаних у изворима права Европске уније; 
– даје предлоге и стручна мишљења и учествује у усклађивању ставова у раду на припреми инструмената за потврђивање међународних конвенција из области међународног приватног права којима Република Србија приступа;
– даје стручна мишљења о усклађености домаћих прописа са међународним конвенцијама из области међународног приватног права које су потврђене или којима је потребно приступити, као и са изворима међународног приватног права и учествује у раду на отклањању евентуалних неусклађености; 
– да учествује у стручним расправама о примени конвенција из области међународног приватног права и појединих решења садржаних у изворима међународног приватног права; 
– пружа стручну помоћ у спровођењу едукација у правосуђу и у државној управи у вези са применом потврђених конвенција из области међународног приватног права које организују Правосудна академија и друге установе и органи.
 
3. У Савет се именују: 
– за председника: 
др Мирко Живковић, професор Правног факултета универзитета у Нишу;
– за чланове:
1) Војкан Симић, помоћник министра правде;
2) др Божидар Јовановић, начелник у Одељењу за међународне правне послове у Министарству спољних послова;
3) др Маја Станивуковић, редовни професор Правног факултета Универзитета у Новом Саду; 
4) др Невена Вучковић-Шаховић, доцент на Правном факултету Универзитета Унион у Београду; 
5) др Владимир Павић, ванредни професор на Правном факултету Универзитета у Београду;
6) Драган Вулевић, начелник Одељења за управно-надзорне послове у области породичне заштите у Министарству рада и социјалне политике; 
7) Снежана Недељковић, шеф Одсека за заштиту имовине и остваривање алиментационих захтева у иностранству у Министарству финансија;
8) Ранко Драгнић, начелник Одељења за контролу ажурности, контролу примене процедура и поступање у судским поступцима у Министарству трговине и услуга;
– за секретара:
Војка Јањић, саветник у Министарству правде. 
 
4. У раду Савета могу учествовати и други стручњаци.
 
5. Савет доноси пословник о свом раду.
 
6. Чланови Савета имају право на накнаду за рад у Савету која ће бити утврђена посебним актом Владе. Члановима Савета из реда функционера и државних службеника не припада накнада за рад у Савету.
 
7. Савет доставља извештај о раду надлежном одбору сваких 60 дана, а Влади најмање сваких 90 дана. 
 
8. Стручну и административно-техничку потпору Савету пружа Министарство правде.
 
9. Ова одлука ступа на снагу осмог дана од дана објављивања у „Службеном гласнику Републике Србије”. 
 
 
05 број 02-377/2011
У Београду, 27. јануара 2011. године
Влада
Први потпредседник Владе – 
заменик председника Владе,
Ивица Дачић, с.р.