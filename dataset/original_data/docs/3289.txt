На
основу члана 19. став 1. и члана 24. Закона о праву на бесплатне акције и новчану
накнаду коју грађани остварују у поступку приватизације („Службени гласник РС”,
број 123/07) и члана 43. став 1. Закона о Влади („Службени гласник РС”, бр.
55/05, 71/05 – исправка, 101/07 и 65/08),
Влада
доноси
 
ОДЛУКУ
о преносу акција без накнаде грађанима
– носиоцима права и запосленима и бившим запосленима „Нафтна индустрија Србије”
а.д. Нови Сад
„Службени гласник РС“, број 71 од 31. августа
2009.
 

 
1.
Овом одлуком одређује се начин остваривања права на пренос бесплатних акција „Нафтна
индустрија Србије” а.д. Нови Сад (у даљем тексту: НИС) на грађане који су уписани
у евиденцију носилаца права код Агенције за приватизацију, као и на запослене и
бивше запослене у НИС-у.
 
2.
Капитал за стицање права на пренос бесплатних акција грађана који су уписани у евиденцију
носилаца  права код Агенције за приватизацију (у даљем тексту: носиоци права)
износи 15% од основног капитала НИС-а, односно 24.459.060 акција.
Капитал
за стицање права на пренос бесплатних акција запосленима и бившим запосленима у
НИС-у је највише 4.34% од процењене тржишне вредности укупног капитала НИС-а, односно
7.076.821 акција.
 
3.
Право на пренос акција без накнаде НИС-а до дана ступања на снагу ове одлуке стекло
је 4.798.615 носиоца права.
 
4.
Право на пренос акција без накнаде НИС-а до дана ступања на снагу ове одлуке стекло
је 21.737 запослених и бивших запослених у НИС-у који су испунили услове из члана
25. Закона о праву на бесплатне акције и новчану накнаду коју грађани остварују
у поступку приватизације.
 
5.
Укупан број акција које се преносе носиоцима права из тачке 3. ове одлуке је
23.993.075.
Укупан
број акција које се преносе запосленима и бившим запосленима у НИС-у из тачке
4. ове одлуке је 6.548.892.
Номинална
вредност једне акције је 500 динара.
 
6.
Сваки носилац права остварује право на пренос пет акција НИС-а без накнаде.
Запослени
и бивши запослени у НИС-у оставарују  право на пренос акција без накнаде у
складу са чланом 23. Закона о праву на бесплатне акције и новчану накнаду коју грађани
остварују у поступку приватизације.
 
7.
Агенција за приватизацију доставља Централном регистру, депоа и клиринга хартија
од вредности списак носилаца права ради отварања власничких рачуна у року од седам
дана од дана ступања на снагу ове одлуке.
Агенција
за приватизацију доноси решење о преносу акција без накнаде за запослене и бивше
запослене у НИС-у и доставља га НИС-у и Централном регистру, депоу и клирингу хартија
од вредности, у  року од седам дана од дана ступања на снагу ове одлуке. 
 
8.
Грађани и запослени и бивши запослени у НИС-у, по чијим пријавама није донета коначна
одлука о утврђивању права на бесплатне акције, право на бесплатне акције оствариваће,
сукцесивно, у зависности од коначне одлуке донете по пријави, у складу са овом одлуком.
До
доношења одлука из става 1. ове тачке, акције на чији пренос без накнаде грађани,
односно запослени и бивши запослени у НИС-у могу да стекну право, остају на власничком
рачуну Републике Србије у Централном регистру, депоу и клирингу хартија од вредности.
 
9.
Акције које не буду распоређене грађанима и запосленим и бившим запосленим у НИС-у
преносе се у Приватизациони регистар.
 
10.
Ова одлука ступа на снагу наредног дана од дана објављивања у „Службеном гласнику
Републике Србије”.
 
05 број 023-5293/2009
У Београду, 27. августа 2009. године
Влада
Први потпредседник Владе –
заменик председника Владе,
Ивица Дачић, с.р.