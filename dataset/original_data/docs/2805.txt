На основу члана 67. Закона о Народној банци Србије („Службени
гласник РС”, бр. 72/2003 и 55/2004), а ради спровођења члана 93. Закона о банкама
(„Службени гласник РС”, број 107/2005), 
Гувернер Народне банке Србије доноси
 
 
ОДЛУКУ
о начину вођења Регистра
датих сагласности за отварање филијала, других организационих облика и представништава
банака у иностранству
“Службени
гласник РС”, број 53 од
23. јуна 2006.
 
 
1.
Овом одлуком прописује се начин на који Народна банка Србије води Регистар датих
сагласности за отварање филијала, других организационих облика и представништава
банака у иностранству (у даљем тексту: Регистар). 
 
2.
Народна банка Србије уписаће у Регистар дату сагласност за отварање филијале, другог
организационог облика и представништва банке у иностранству (у даљем тексту: сагласност),
коју је банка добила на основу одлуке којом се уређују ближи услови и начин давања
и одузимања сагласности за отварање филијале или представништва банке у иностранству.
 
3.
Регистар је јавна књига и садржи следеће податке: 
–
редни број;
–
број и датум решења о давању сагласности;
–
назив, седиште и адресу банке која отвара филијалу, други организациони облик или
представништво у иностранству (у даљем тексту: банка оснивач);
–
назив, седиште и адресу филијале, другог организационог облика или представништва
банке у иностранству;
–
предмет пословања филијале, другог организационог облика или представништва банке
у иностранству;
–
висину оснивачког улога банке оснивача;
–
име директора филијале банке у иностранству, односно лица одговорног за пословање
другог организационог облика или представништва банке у иностранству;
–
број и датум уписа у регистар надлежног органа земље у којој су филијала, други
организациони облик или представништво банке у иностранству отворени;
–
број и датум решења о одузимању сагласности.
 
4.
Представништва банака и други облици финансијске делатности у иностранству који
су, на дан почетка примене ове одлуке, уписани у регистар који Народна банка Србије
води у складу са Одлуком о условима за упис и начину вођења регистра банака, представништава
и других облика финансијске делатности у иностранству („Службени гласник РС”, број
23/2005) – преводе се у Регистар.
 
5.
Даном почетка примене ове одлуке престаје да важи Одлука о условима за упис и начину
вођења регистра банака, представништава и других облика финансијске делатности у
иностранству („Службени гласник РС”, број 23/2005).
 
6.
Ова одлука ступа на снагу наредног дана од дана објављивања у „Службеном гласнику
РС”, а примењиваће се од 1. октобра 2006. године.
 
О. број 65
У Београду, 21. јуна 2006.
године
Гувернер
Народне банке Србије,
Радован Јелашић, с.р.