Редакцијски пречишћен текст
 
 
На основу члана 34. став 6. Закона о подстицајима у пољопривреди и руралном развоју („Службени гласник РС”, број 10/13), 
	
Министар пољопривреде, шумарства и водопривреде доноси
 
ПРАВИЛНИК
о подстицајима за очување животињских генетичких ресурса

	"Службени гласник РС", бр. 83 од 20. септембра 2013, 35 од 17. 
	априла 2015, 28 од 15. марта 2016.
 
Члан 1.
Овим правилником ближе се прописују врсте подстицаја за очување животињских генетичких ресурса (у даљем тексту: подстицаји), услови, начин остаривања права на подстицаје, образац захтева за остваривање права на подстицаје, као и максимални износи подстицаја по кориснику и по појединој врсти мере.
Животињски генетички ресурси, у смислу овог правилника, су врсте и расе, односно сојеви: подолско говече, буша, домаћи биво, домаћи – брдски коњ, нониус, балкански магарац, мангулица (црни, бели и црвени сој), моравка, ресавка, праменка (пиротска, кривовирска, бардока, липска, влашко виторога и каракачанска), чоканска цигаја, балканска коза, живина – сомборска капорка, банатски голошијан и сврљишка кокош.
Члан 2.
Подстицаји обухватају подршку програму који се односи на одрживи рурални развој у циљу унапређења заштите животне средине и очувања аутохтоних раса домаћих животиња и то, програму мера за очување животињских генетичких ресурса.

Члан 3.*

Подршка програму из члана 2. овог правилника обезбеђује се давањем 
	подстицаја за следеће врсте и расе аутохтоних домаћих животиња:*


1) подолско говече и буша (бикови, краве и сва грла преко две године 
	старости);**

2) подолско говече и буша (сва грла од шест месеци до две године 
	старости);*

3) подолско говече и буша (телад испод шест месеци старости);*


4) домаћи биво (бикови биволи, биволице и сва грла преко две године 
	старости);**

5) домаћи биво (сва грла од шест месеци до две године старости);*

6) домаћи биво (телад испод шест месеци старости);*

7) домаћи – брдски коњ и нониус (сва грла старија од шест месеци);*

8) балкански магарац (сва грла старија од шест месеци);*

9) мангулица, моравка и ресавка (приплодне крмаче);*

10) мангулица, моравка и ресавка (приплодни нерастови и приплодне 
	назимице);*

11) овце расе/соја праменка (пиротска, кривовирска, бардока, липска, 
	влашко виторога, каракачанска) и чоканска цигаја (сва грла старија од 
	дванаест месеци);*

12) балканска коза (сва грла старија од дванаест месеци);*

13) живина – сомборска капорка, банатски голошијан и сврљишка кокош 
	(кокице и петлови).*

	*Службени гласник РС, број 35/2015

	**Службени гласник РС, број 28/2016
 
Члан 4.
Право на подстицајe има физичко лице – носилац комерцијалног породичног пољопривредног газдинства, правно лице и предузетник.
Лица из става 1. овог члана право на подстицаје остварују под условом да су уписана у Регистар пољопривредних газдинстава, у складу са законом којим се уређује пољопривреда и налазе се у активном статусу и ако су уписана у Регистар аутохтоних раса домаћих животиња у складу са законом којим се уређује сточарство.
Члан 5.
Подстицаји се остварују по грлу, односно јединки за све врсте и расе животињских генетичких ресурса из члана 3. овог правилника.
Лица из члана 4. овог правилника право на подстицаје остварују ако су власници животиња за које су поднели захтев или је власник животиња члан породичног пољопривредног газдинства.
Члан 6.
Право на подстицаје остварује се тако што лице из члана 4. овог правилника, у складу са законом којим се уређују подстицаји у пољопривреди и руралном развоју и овим правилником, подноси захтев на Обрасцу – Захтев за подстицајна средства за очување животињских генетичких ресурса за ______ годину, који је одштампан уз овај правилник и чини његов саставни део.


Захтев из става 1. овог члана подноси се Министарству пољопривреде и 
	заштите животне средине – Управи за аграрна плаћања (у даљем тексту: Управа) 
	до 15. маја текуће године.*
Уз захтев из става 1. овог члана прилаже се следећа документација:
1) записник о одржаној селекцијској смотри, оверен од стране основне, регионалне и главне одгајивачке организације; 
	
2) за правна лица и предузетнике: 
(1) фотокопија картона депонованих потписа (ОП – образац),
(2) фотокопија решења о регистрацији Агенције за привредне регистре. 

	*Службени гласник РС, број 35/2015
 
Члан 7.
Испуњеност прописаних услова упоређивањем података из поднетог захтева и приложене документације врши Управа у складу са законом којим се уређују подстицаји у пољопривреди и руралном развоју.
Приликом провере испуњености прописаних услова за остваривање права на подстицаје из члана 3. овог правилника спроводи се контрола на терену од стране надлежног инспектора који сачињава записник о извршеном прегледу и доставља га Управи.
Члан 8.
После извршеног контролног прегледа и утврђивања испуњености прописаних услова за остваривање права на подстицаје, Управа решењем утврђује право на коришћење подстицаја, износ подстицаја који се додељују кориснику подстицаја, као и друге податке.
Решењем из става 1. овог члана нарочито се уређује обавеза корисника подстицаја да чува и гаји животиње у текућој години за коју је примио подстицајна средства, у складу са законом којим се уређује сточарство.
Члан 9.
Максимални износ подстицаја по кориснику је 3.000.000 динара*.
Максимални износи подстицаја по врсти подстицаја дати су у Прилогу – Максимални износи подстицаја по врсти подстицаја, који је одштампан уз овај правилник и чини његов саставни део. 
	

	*Службени гласник РС, број 35/2015
  
Члан 10.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-00121/2013-09
У Београду, 13. септембра 2013. године 
	
Министар,
проф. др Драган Гламочић, с.р.
 
НАПОМЕНА ИЗДАВАЧА: Правилником о изменама 
	Правилника о подстицајима за очување животињских генетичких ресурса 
	("Службени гласник РС", број 28/2016), Прилог - Максимални износи подстицаја 
	по врсти подстицаја замењен је новим Прилогом (види члан 2. Правилника - 
	28/2016-21).
Прилози
Образац - Захтев за 
	подстицајна средства за очување животињских генетичких ресурса
Прилог -
	Максимални износи подстицаја 
	по врсти подстицаја