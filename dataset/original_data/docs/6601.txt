На основу члана 90. став 2. Закона о пловидби и лукама на унутрашњим водама („Службени гласник РС”, бр. 73/10, 121/12 и 18/15), 
	
Министар грађевинарства, саобраћаја и инфраструктуре доноси
ПРАВИЛНИК
о техничким правилима за статутарну сертификацију
бродова унутрашње пловидбе 
"Службени гласник РС", број 30 од 27. марта 
				2015.
Члан 1.
Овим правилником утврђују се техничка правила за статутарну сертификацију бродова унутрашње пловидбе (у даљем тексту: Техничка правила). 
	
Овај правилник не примењује се на:
1) ратне бродове;
2) поморске бродове, укључујући морске тегљаче и потискиваче, који:
(1) плове или се налазе у подручју које се налазе под утицајем морске плиме и осеке,
(2) привремено плове на унутрашњим водним путевима, под условом да поседују:
– сведочанство којим се потврђује усклађеност са Међународном конвенцијом о заштити људског живота на мору (SOLAS 74/78)
(„Службени лист СФРЈ – Међународни уговори”, број 2/81) или неко друго сведочанство исте важности, сведочанство којим се потврђује усклађеност са захтевима Међународне конвенције о теретним линијама („Службени лист СФРЈ – Додатак”, број 4/69) или неко друго сведочанство исте важности, као и Међународно сведочанство о спречавању загађења нафтом (IOPP) којим се потврђује усклађеност са захтевима Међународне конвенције о спречавању загађења мора са бродова (MARPOL Конвенција) („Службени лист СФРЈ – Међународни уговори”, број 2/85 и „Службени гласник РС – Међународни уговори”, број 1/10); 
	
– сведочанство о правилима и стандардима за безбедност путничких бродова које је издато у складу са прописом којим се уређују правила и стандарди за безбедност поморских путничких бродова, за путничке бродове на које се не односе међународни споразуми из става 2. тачка 2) подтачка 2) алинеја прва овог члана; 
	
– сведочанство издато у складу са домаћим прописима за пловила за рекреацију на које се не односе конвенције из става 2. тачка 2) подтачка (2) алинеја прва овог члана;
3) трајекте (ferry). 
Члан 2.
Техничка правила садрже:
1) уводни део; 
2) зоне пловидбе бродова; 
3) бродограђевинске захтеве; 
4) техничке захтеве за растојање безбедности, надвође и ознакe газа;
5) техничкe захтевe за маневарску способност;
6) техничке захтеве за кормиларски систем;
7) техничке захтеве за кормиларницу;
8) техничке захтеве за пројекат мотора и емисију гасовитих загађивача и загађујућих честица из дизел мотора;
9) техничке захтеве за електричну опрему;
10) техничке захтеве за опрему за сидрење, ужад за вез, опрему за противпожарну заштиту на броду, бродске чамце и опрему за спасавање, као и другу опрему на броду;
11) техничке захтеве којима се уређује безбедност и здравље на раду чланова посаде и других лица на бродовима;
12) техничке захтеве за стамбене просторије на бродовима;
13) техничке захтеве за уређаје за грејање горивом, кухињске и расхладне уређаје, 
	
14) техничке захтеве за уређаје на утечњени гас за потребе стамбених и друштвених просторија, као и спречавање загађивања унутрашњих вода са бродова;
15) посебне техничке захтеве за путничке бродове и путничке једрењаке; 
	
16) посебне техничке захтеве за пловила предвиђена да буду део потискиваног, тегљеног или бочног састава;
17) посебне техничке захтеве за техничке пловне објекте;
18) посебне техничке захтеве за пловила за хидроградњу;
19) посебне техничке захтеве за бродове који плове на водним путевима зоне 4;
20) посебне техничке захтеве за речно-морске бродове;
21) посебне техничке захтеве за пловила за рекреацију;
22) посебне техничке захтеве за стабилитет бродова за превоз контејнера, посебне техничке захтеве за пловила дужине преко 110 m, посебне техничке захтеве за бродове великих брзина;
23) техничке захтеве за опрему бродова која се односи на посаду;
24) рокове за постепену преправку одређених бродова и рокови примене;
25) знакове безбедности; 
26) упутства којима се ближе уређују поједини технички захтеви који су обухваћени Техничким правилима;
27) образац уписника издатих сведочанстава о способности бродова за пловидбу. 
	
Техничка правила из става 1. овог члана дата су у Прилогу 1 – Техничка правила за статутарну сертификацију бродова унутрашње пловидбе, који је одштампан уз овај правилник и чини његов саставни део.
Технички захтеви за протокол о параметрима мотора дати су у Прилогу 2 – Протокол о параметрима мотора, који је одштампан уз овај правилник и чини његов саставни део.
Додатни технички захтеви за бродске погоне за пречишћавање отпадних вода дати су у Прилогу 3 – Додатни технички захтеви за бродске погоне за пречишћавање отпадних вода и модели сведочанстава, који је одштампан уз овај правилник и чини његов саставни део.
Области у којима су примењиви блажи технички захтеви за бродове унутрашње пловидбе који плове на одређеним унутрашњим водним путевима дати су у Прилогу 4 – Области у којима су примењиви блажи технички захтеви за бродове унутрашње пловидбе који плове на унутрашњим водним путевима зоне 3 и 4, који је одштампан уз овај правилник и чини његов саставни део.
Технички захтеви за радарску опрему који се користе на бродовима унутрашње пловидбе дати су у Прилогу 5 – Радарскa опрема и показивачи брзине скретања с курса који се користе на бродовима унутрашње пловидбе, који је одштампан уз овај правилник и чини његов саставни део.
Члан 3.
Овај правилник је усклађен са свим начелима и битним захтевима из Директиве 2006/87 Европског парламента и Савета од 12. децембра 2006. године о утврђивању техничких правила за пловила унутрашње пловидбе и којом се ставља ван снаге Директива Савета 82/714/ЕЕЗ.
Члан 4.
Даном ступања на снагу овог правилника престају да важе Одлука о техничким правилима за градњу бродова унутрашње пловидбе („Службени лист СРЈ”, број 20/95), oсим тачке 1. Део 16 – Правила за градњу чамаца и Одлука о техничким правилима Југорегистра – о способности брода унутрашње пловидбе за превоз путника („Службени лист СФРЈ”, број 10/88).
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”. 
	
Број 110-00-00042/2015-06
У Београду, 23. фебруара 2015. године
Министар,
проф. др Зорана Михајловић, с.р.
 
Прилози


Прилог 1 - Техничка правила за статутарну 
сертификацију бродова унутрашње пловидбе 


Прилог 2 - Протокол о параметрима мотора


Прилог 3 - Додатни технички захтеви за бродске погоне 
за пречишћавање отпадних вода и модели сведочанстава

Прилог 
4 - Области у којима су примењиви блажи технички захтеви за бродове унутрашње 
пловидбе који плове на унутрашњим водним путевима зоне 3 и 4 

Прилог 
5 - Радарскa опрема и показивачи брзине скретања с курса који се користе на 
бродовима унутрашње пловидбе