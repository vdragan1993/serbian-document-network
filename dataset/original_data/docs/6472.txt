На основу члана 39. став 16. Закона о безбедности и интероперабилности железнице („Службени гласник РС”, број 104/13), 
Дирекција за железнице доноси
 
ПРАВИЛНИК
о заједничкој безбедносној методи за праћење ефикасности управљања безбедношћу у току експлоатације и одржавања железничког система 
"Службени гласник РС", број 80 од 21. 
				септембра 2015.
 
Члан 1.
Овим правилником прописује се заједничка безбедносна метода за праћење ефикасности управљања безбедношћу у току експлоатације и одржавања железничког система.
Члан 2. 
Поједини изрази употребљени у овом правилнику имају следеће значење:
1) праћење је скуп мера које предузимају железнички превозник, управљач железничке инфраструктуре и лице задужено за одржавање ради провере исправне примене и ефикасности њиховог система управљања; 
2) систем управљања је систем управљања безбедношћу железничког превозника и управљача железничке инфраструктуре или систем управљања одржавањем лица задуженог за одржавање;
3) интерфејс су све тачке интеракције током животног века система или подсистема, укључујући његову употребу и одржавање, при чему различити учесници у железничком сектору сарађују ради управљања ризиком.
Члан 3.
Заједничку безбедносну методу из члана 1. овог правилника примењују железнички превозник и управљач железничке инфраструктуре после добијања сертификата о безбедности за превоз, односно сертификата о безбедности за управљање железничком инфраструктуром, као и лице задужено за одржавање.
Заједничка безбедносна метода из члана 1. овог правилника примењује се ради:
1) провере исправне примене и ефикасности свих процеса и поступака предвиђених у систему управљања, укључујући техничке, оперативне и организационе мере контроле ризика. У случају железничког превозника и управљача железничке инфраструктуре, провера обухвата техничке, оперативне и организационе елементе који су потребни за издавање сертификата о безбедности за превоз односно сертификата о безбедности за управљање железничком инфраструктуром у складу са законом којим се уређује безбедност и интероперабилност железнице;
2) провере исправне примене система управљања у целини и провере да ли се системом управљања постижу очекивани резултати;
3) идентификовања и примене одговарајућих превентивних, корективних или превентивних и корективних мера ако се открије неусаглашеност са тач. 1. и 2. овог става.
Члан 4.
Железнички превозник, управљач железничке инфраструктуре и лице задужено за одржавање:
1) примењују процес праћења чији су елементи дати у Прилогу 1, који је одштампан уз овај правилник и чини његов саставни део;
2) прате мере за контролу ризика које примењују њихови извођачи радова или захтевају од својих извођача радова, кроз уговоре које имају са њима, да они примењују процес праћења;
Процес праћења обухвата следеће активности:
1) дефинисање стратегије, приоритета и плана(ова) праћења;
2) прикупљање и анализу информација;
3) израду акционог плана за случајеве неусаглашености са захтевима утврђеним у систему управљања, које су неприхватљиве са аспекта безбедности;
4) спровођење акционог плана, ако је такав план израђен;
5) процену делотворности мера акционог плана, ако је такав план израђен.
Процес праћења се понавља, као што је приказано на дијаграму датом у Прилогу 2, који је одштампан уз овај правилник и чини његов саставни део.
Члан 5.
Железнички превозник, управљач железничке инфраструктуре и лице задужено за одржавање, укључујући и њихове извођаче радова, преко уговорних аранжмана обезбеђују узајамну размену свих релевантних информација из области безбедности које проистичу из примене процеса праћења датог у Прилогу 1 овог правилника, како би омогућили другој страни да предузме све неопходне корективне мере и на тај начин обезбеди континуирано остваривање безбедности железничког система.
Ако кроз примену процеса праћења железнички превозник, управљач железничке инфраструктуре или лице задужено за одржавање уоче ризике који утичу на безбедност у вези са недостацима и конструкцијским неусаглашеностима или кваровима техничке опреме, укључујући и структурне подсистеме, они о тим ризицима извештавају друге укључене стране (произвођаче, извођаче и подизвођаче радова, одржаваоце и др.) како би им омогућили да предузму све неопходне корективне мере и на тај начин обезбеде континуирано остваривање безбедности железничког система.
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
Број 340-249-3/2015
У Београду, 14. септембра 2015. године 
Директор, 
мр Петар Одоровић, с.р.
 
 
Прилози
 
Прилог 1. -
				Елементи процеса 
				праћења
 
Прилог 2. -
				Дијаграм процеса 
				праћења