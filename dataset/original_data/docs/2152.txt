На основу члана 89. Закона о јавним приходима и јавним
расходима („Службени гласник РС”, бр. 76/91, 41/92, 18/93, 22/93, 37/93, 67/93,
45/94, 42/98 и 54/99),
Министар финансија доноси
 
НАРЕДБУ


за поступање код измиривања пореских обавеза путем дугорочних обвезница 
Републике Србије
„Службени
гласник РС”, број 31 од 13. септембра 2000.
 
 
1. Правна лица и предузетници, који врше промет роба и
услуга непосредно или преко трећих лица, у извршавању обавезе из члана 7. став
4. Закона о првој емисији дугорочних обвезница Републике Србије („Службени
гласник РС”, број 25/2000 – у даљем тексту: Закон) поступају у складу са
Упутством о извршавању Закона о првој емисији дугорочних обвезница Републике
Србије („Сл. гласник РС”, број 25/2000) и овом наредбом.
 
2. Обавезе из члана 7. став 4. Закона правна лица и
предузетници који врше промет роба и услуга непосредно или преко трећих лица
извршавају на следећи начин:
1) Измиривањем обавеза које врше сукцесивно од дана
ступања на снагу ове наредбе до 31. децембра 2000. године, најмање у висини
једнаких месечних износа свог дуга.
2) Одређивањем продавница, односно продајних места на
којима се роба продаје за обвезнице видно обележавајући такву продају. Ова
обавеза се односи и на трећа лица преко којих се врши промет роба и услуга.
 
3. О продавницама, односно продајним местима на којима
се врши продаја за обвезнице, правна лица и предузетници обавестиће
Министарство трговине – Тржишну инспекцију и Републичку управу јавних прихода –
Финансијску полицију, најкасније наредног дана од дана одређивања продавнице,
односно продајног места где се та продаја врши.
 
4. Обавештење из тачке 3. ове наредбе садржи:
– назив и адресу продавнице, односно продајног места;
– износ обавезе;
– вредност робе коју је правно лице и предузетник у
обавези да прода за обвезнице, укупно и по месецима до краја године.
 
5. Код продаје робе и вршења услуга за обвезнице правна
лица и предузетници наплаћују у обвезницама продајну цену производа, односно
услуга са обрачунатим порезом на промет.
 
6. У роковима за редовно петнаестодневно плаћање
аконтација пореза на промет, правно лице и предузетник подносе надлежном
пореском органу посебан обрачун извршеног промета за обвезнице Републике
Србије, који садржи следеће податке:
– вредност укупно извршеног промета;
– вредност укупно извршеног промета за обвезнице;
– износ укупне обавезе пореза на промет;
– износ укупне обавезе пореза на промет за промет
реализован путем обвезница.
Уз обрачун се подносе и обвезнице, односно купони ради
измиривања дуга из члана 7. став 4. Закона.
 
7. Републичка управа јавних прихода издаје потврду о
измирењу пореских обавеза путем обвезница.
 
8. Ова наредба ступа на снагу наредног дана од дана
објављивања у „Службеном гласнику Републике Србије”.
 
Број 110-00-31/2000-08
Министар,
Борислав Милачић, с.р.