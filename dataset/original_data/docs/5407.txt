На основу члана 42. став 3. Закона о заштити конкуренције
(„Службени гласник РС”, број 51/09) и члана 42. став 1. Закона о Влади („Службени
гласник РС”, бр. 55/05, 71/05 – исправка, 101/07 и 65/08), 
Влада доноси 
 
 
УРЕДБУ
о облику и садржини службене
легитимације службених лица Комисије за заштиту конкуренције
„Службени гласник РС“, број 89 од
2. новембра 2009.
 
 
Члан 1.
Овом уредбом прописују се облик и садржина службене легитимације
коју користе службена лица Комисије за заштиту конкуренције (у даљем тексту: Комисија).

 
Члан 2.
Службена легитимација се издаје на обрасцу легитимације
који је величине 95 мм (дужина) x 65 мм (ширина) и који је одштампан уз ову уредбу
и чини њен саставни део.
Образац легитимације има следећу садржину:
1. са предње стране, почев од горње ивице редом надоле:
1) Мали грб Републике Србије, на средини реда;
2) речи: „Република Србија”, на средини реда;
3) речи: „Комисија за заштиту конкуренције”, на средини
реда;
4) речи: „Службена легитимација”, на средини реда;
5) са леве стране једно испод другог су:
– реч: „име” и место за име,
– реч: „презиме” и место за презиме,
– речи: „својеручан потпис с.л.” и место за својеручни
потпис службеног лица,
– четири уоквирена спојена поља за број легитимације,
– речи: „бр. легитимације”,
– место за холограм;
6) са десне стране, у линији са местом за име, место за
фотографију формата 35 мм са 45 мм;
7) речи: „датум издавања” и место за датум, речи „м.п.”
и место за печат, и речи: „Председник Комисије” и место за својеручан потпис председника
Комисије, на средини реда.
2. на полеђини легитимације, почев од горње ивице редом
надоле, речи: „Овлашћења службеног лица Комисије за заштиту конкуренције: Службено
лице Стручне службе има права и дужности утврђене Законом о заштити конкуренције
(„Службени гласник РС”, број 51/09) и Законом о општем управном поступку („Службени
лист СРЈ”, бр. 33/97 и 31/01)”, на средини реда.
Легитимација се штампа на пластичном материјалу и облаже
провидном фолијом. 
 
Члан 3.
Ова уредба ступа на снагу осмог дана од дана објављивања
у „Службеном гласнику Републике Србије”.
 
 
05 број
110-6922/2009-1
У Београду, 29. октобра
2009. године

Влада
Први потпредседник Владе
–
заменик председника
Владе,
            Ивица Дачић, с.р.