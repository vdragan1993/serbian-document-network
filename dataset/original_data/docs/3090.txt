Редакцијски пречишћен текст
 
 
 
На основу члана 
	107. став 5, члана 155. став 1, члана 219. став 2, а у вези са чланом 241. и 
	чланом 262. став 1. тачка 1. Закона о тржишту капитала („Службени гласник 
	РС”, број 31/2011), 
Комисија за хартије од вредности 
	доноси
 

	ПРАВИЛНИК
о давању 
	сагласности на именовање чланова управе берзе*, инвестиционог 
	друштва и Централног регистра, депоа и клиринга хартија 
	од вредности

"Службени гласник РС", бр. 93 од 9. децембра 
	2011, 44 од 1. маја 2012, 35 од 17. априла 2015.

*Службени гласник РС, број 
	44/2012

	 
Опште одредбе
 
Члан 1.
Овим правилником се прописује:
1. захтев и документација која 
	се прилаже уз захтев за давање сагласности на именовање члана управе 
	берзе*, инвестиционог друштва и Централног регистра, депоа и 
	клиринга хартија од вредности;
2. услови које члан управе треба 
	да испуњава;
3. давање претходне сагласности 
	на именовање члана управе. 

*Службени гласник РС, број 
	44/2012
 
Члан 2.
Изрази који се користе у овом 
	правилнику имају следеће значење: 
1. Комисија је Комисија за 
	хартије од вредности; 
2. Закон је Закон о тржишту 
	капитала („Службени гласник РС” број 31/2011); 
3. Члан управе је директор или 
	члан одбора директора, извршног одбора, надзорног одбора или члан управног 
	одбора, односно руководилац овлашћене банке;
4. Организатор тржишта је берза 
	и брокерско-дилерско друштво, које је организатор МТП;
5. Инвестиционо друштво је 
	брокерско-дилерско друштво, односно овлашћена банка;
6. Централни регистар је 
	Централни регистар, депо и клиринг хартија од вредности;
7. Претходна сагласност 
	подразумева да се не може објавити, ступити на снагу и примењивати одлука о 
	именовању пре давања сагласности Комисије.
 
Члан 3.
(1) Обрасци који се наводе у 
	овом правилнику се објављују на интернет страници Комисије.
(2) Обрасци морају бити попуњени 
	уредно, читљиво и без накнадног преправљања.
(3) Документација која се 
	прилаже уз захтеве прописане овим правилником подноси се у оригиналу или 
	овереној фотокопији и не може бити старија од 60 дана.
(4) Страна правна и физичка лица 
	достављају:
1. документацију у оригиналу на 
	страном језику, односно фотокопију, која је оверена код нотара и са 
	апостилом и 
2. оригинал превода те 
	документације сачињен од стране овлашћеног судског тумача.
 
Члан 4.
Када се захтев за давање 
	претходне сагласности на именовање чланова управе подноси уз захтев за 
	давање дозволе за рад организатора тржишта или уз захтев за обављање 
	делатности инвестиционог друштва, Комисија одлучује истовремено о оба 
	захтева.
 
Члан управе берзе и 
	Централног регистра
 
Члан 5.
(1) Берза* и 
	Централни регистар имају управни одбор и директора.
(2) Мандат директора и чланова 
	управног одбора траје четири године и могу бити поново бирани.
(3) Управни одбор берзе има 
	председника и најмање четири члана, а управни одбор Централног регистра има 
	председника и четири члана.
(4) Директор не може бити 
	председник управног одбора.

*Службени гласник РС, број 
	44/2012
 
Члан управе 
	брокерско-дилерског друштва
 
Члан 6.
(1) Брокерско-дилерско друштво 
	има органе друштва у складу са законом којим се уређују привредна друштва.
(2) Статутом се одређује да ли 
	је управљање друштвом једнодомно или дводомно. 
(3) Органи управе једнодомног 
	друштва су један или више директора, односно одбор директора, а органи 
	управе дводомног друштва су надзорни одбор и један или више извршних 
	директорa, односно извршни одбор.*

*Службени гласник РС, број 
	44/2012
 
Услов за директора
 
Члан 7.
(1) Директор берзе, 
	брокерско-дилерског друштва и Централног регистра мора бити запослен са 
	пуним радним временом у том друштву.
(2) Директор и најмање један 
	члан управе берзе и брокерско-дилерског друштва морају знати српски језик.
(3) За време док обављају 
	послове из става 1. овог члана та лица не могу обављати друге послове у 
	друштву, ни закључивати уговоре о допунском раду са другим учесницима на 
	финансијском тржишту, ни у другим правним лицима. 

(4) Изузетно од става 3. овог члана, у условима трајања поремећаја 
	на тржишту, брокерско-дилерско друштво може да донесе одлуку да један од 
	директора може да обавља и друге послове у друштву, уколико то није у 
	супротности са законом.*

(5) Одлуку из става 4. овог члана брокерско-дилерско друштво 
	доставља Комисији наредног дана од дана доношења.*
*Службени гласник РС, број 35/2015
Заступање
 
Члан 8.
Берза* и 
	инвестиционо друштво морају имати најмање два члана управе који заступају то 
	друштво.

*Службени гласник РС, број 
	44/2012
 
Захтев за давање 
	претходне сагласности на именовање члана управе 
 
Члан 9.
(1) Захтев за давање сагласности 
	на одлуку о именовању члана управе подноси се на обрасцу – управа 
	берза/ИД/ЦР*.
(2) Уз захтев из става 1. овог 
	члана доставља се следећа документација:
1. одлука надлежног органа о 
	именовању члана управе са образложењем; 
2. образац Упитник члан управе;
3. фотокопија личне карте, 
	односно фотокопија пасоша за стране држављане;
4. пословна биографија;
5. доказ да изабрано лице не 
	подлеже примени правних последица осуде:
6. изјава именованог лица:
– да испуњава услове из члана 
	107. став 6. тач. 2)- 6) Закона за члана управе берзе и Централног регистра,
– да испуњава услове из члана 
	154. став 2. тач. 2)-5) Закона за члана управе инвестиционог друштва;
7. доказ о одговарајућој 
	пословној репутацији - препорука правног лица код кога је ово лице било или 
	је запослено (препоруке садрже мишљење о професионалним и етичким 
	квалитетима тих лица) или други одговарајући доказ;
8. доказ о радном искуству на 
	пословима у вези са хартијама од вредности – потврда правног лица о врсти 
	послова и периоду обављања тих послова и фотокопија радне књижице;
9. доказ о заснивању радног 
	односа за директора;
10. доказ о уплаћеној накнади 
	Комисији.
(2) Подносиоци захтева 
	достављају додатну документацију по захтеву Комисије.

*Службени гласник РС, број 
	44/2012
 
Пословна репутација
 
Члан 10.
Доказ о одговарајућој пословној 
	репутацији подразумева препоруку која треба да садржи мишљење о томе да ли 
	је изабрано лице пословало са пажњом доброг привредника, као и да ли је 
	исказало: 
1. самосталност, независност и 
	одговорност у раду;
2. одговарајуће стручно знање;
3. одговарајућу корпоративну 
	културу и начин управљања;
4. примерено управљање сукобима 
	интереса.
 
Члан 11.
(1) Члан управе мора имати 
	најмање три године радног искуства стеченог у обављању послова у вези са 
	хартијама од вредности у земљи или иностранству на пословима:
1. у брокерско-дилерском 
	друштву;
2. на берзи хартија од 
	вредности, односно финансијских деривата;
3. у банци;
4. у друштву за управљање 
	инвестиционим или добровољним пензијским фондовима;
5. у осигуравајућем друштву;
6. у Народној банци Србије, 
	органу државне управе, организацији или правном лицу које послове у вези са 
	хартијама од вредности обавља за рачун државе као поверене послове;
7. у Комисији;
8. у Централном регистру;
9. на пословима научног радника 
	из области хартија од вредности, привредног права, рачуноводства и ревизије;
10. у привредном друштву или 
	другом правном лицу на финансијским пословима.
(2) Пословима из става 1. се 
	сматрају послови:
1. са корпоративним и државних 
	хартијама од вредности;
2. са финансијским дериватима;
3. на међубанкарском тржишту;
4. повезани са функционисањем 
	финансијског тржишта;
5. финансијског аналитичара;
6. кредитни послови;
7. оцене кредитне способности;
8. анализе ризика;
9. инвестиционе анализе (анализе 
	и оцене инвестиционих пројеката);
10. брокерско-дилерски послови;
11. финансијског управљања;
12. састављања финансијских 
	извештаја;
13. ревизије финансијских 
	извештаја;
14. контролинга;
15. други слични послови.
 
Члан 12.
(1) Комисија ће приликом 
	одлучивања о захтеву за давање сагласности на именовање директора и члана 
	управе узети у обзир све елементе који могу утицати на оцену испуњености 
	прописаних услова. 
(2) Приликом процене Комисија ће 
	разматрати и досадашње резултате које је именовано лице постигло својим 
	професионалним радом и личним интегритетом.
 
Члан 13.
(1) Када утврди да су испуњени 
	услови из Закона и овог правилника, Комисија даје сагласност у Законом 
	прописаном року од дана пријема уредног захтева.
(2) Комисија одбија захтев за 
	давање сагласности када утврди да нису испуњени услови из Закона и овог 
	правилника.
(3) Комисија повлачи претходну 
	сагласност за именовање, односно именовање члана управе када утврди да су 
	испуњени Законом прописани услови.
 
Члан 14.
Одрeдбе овог правилника на 
	одговарајући начин се примењују на руководиоца овлашћене банке, односно на 
	лице које руководи посебним организационим делом брокерско дилерског 
	друштва.*

*Службени гласник РС, број 
	44/2012
 
Завршнa одредбa
 
Члан 15.
Овај правилник ступа на снагу 
	осмог дана од дана објављивања „Службеном гласнику Републике Србије”.
 
Број 
	2/0-01-654/5-11
У Београду, 8. 
	децембра 2011. године
Председник 
	Комисије,
др
	Зоран Ћировић, с.р.