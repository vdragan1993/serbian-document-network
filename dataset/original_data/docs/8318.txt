На основу члана 195. став 2, члана 201. став 5, члана 204. став 3. и члана 205. став 4. Закона о социјалној заштити („Службени гласник РС”, број 24/11) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – одлука УС, 72/12 и 7/14 – одлука УС),
Министар рада, запошљавања и социјалне политике доноси
 
ПРАВИЛНИК
о стандардима и поступку акредитације програма обуке за стручне раднике и стручне сараднике у социјалној заштити
"Службени гласник РС", број 31 од 18. марта 
				2014.
 
I. УВОДНЕ ОДРЕДБЕ
Садржина Правилника
Члан 1.
Овим правилником уређују се стандарди за акредитацију програма обуке, начин спровођења поступка акредитације, начин вођења и садржина Регистра пријава за акредитацију, Регистра акредитованих програма обуке и Регистра реализованих програма обуке, као и садржинa и изглед сертификата о завршеној обуци по акредитованом програму обуке.
Акредитација програма обуке
Члан 2.
Акредитација програма обуке обезбеђује минимум квалитета обуке запослених у социјалној заштити, која омогућава развијање њихових компетенција. 
	
Акредитација програма обуке треба да обезбеди разноврсност, доступност, упоредивост и конкурентност програма обуке, да омогући праћење и вредновање реализације програма обуке, као и континуирано унапређивање квалитета програма обуке.
Акредитација треба да обезбеди и осигура увођење система квалитета у програме стручног усавршавања и усагласи понуду и потражњу у области стручног усавршавања и професионалног развоја кадрова.
Групе акредитованих програма обуке
Члан 3.
У складу са врстом компетенција које развијају, акредитовани програми обуке су:
1) основни програми обуке којима се стичу општа знања и вештине за обављање послова у социјалној заштити, изузев послова здравствених радника и здравствених сарадника;
2) комплементарни програми обуке којима се унапређују компетенције запослених за обављање послова у социјалној заштити, а којима се усвајају вештине примене савремених приступа, поступака, метода рада и унапређују програми пружања услуга социјалне заштите.
II. СТАНДАРДИ ЗА АКРЕДИТАЦИЈУ
Члан 4.
Стандарди за акредитацију програма обуке означавају најнижи квалитет који програм обуке треба да има да би био акредитован.
У односу на групе акредитованих програма обуке, стандарди могу бити заједнички, и примењују се на обе групе програма, односно појединачни који се примењују на једну од група акредитованих програма обуке из члана 3. овог правилника. 
	
Заједнички стандарди
Члан 5.
Заједнички стандарди су захтеви које сваки акредитовани програм обуке мора да испуњава без обзира на врсту компетенција коју развија, односно групу акредитованих програма у коју се сврстава и односе се на садржај програма обуке и организацију обуке.
Садржај програма обуке
Члан 6.
Садржај програма обуке:
1) мора бити усаглашен са јасно дефинисаним циљевима и задацима постављеним програмом обуке;
2) мора да садржи елементе који су међусобно повезани и усаглашени;
3) мора да се заснива на интеграцији теорије и праксе;
4) мора бити релевантан за актуелну праксу у социјалној заштити;
5) мора имати циљеве и садржаје, као и начин реализације програма који су примерени одабраној циљној групи;
6) мора имати циљеве који су усаглашени са очекиваним ефектима у пракси;
7) мора бити усмерен ка континуираном професионалном развоју;
8) мора имати јасно дефинисане поступке праћења и вредновања ефеката програма у пракси.
Организација обуке
Члан 7.
Организација обуке подразумева:
1) да за реализацију програма обуке мора бити предвиђен адекватан број одговарајуће квалификованих реализатора; 
	
2) да реализатори програма обуке морају поседовати знање и искуство које је релевантно за предметну област програма обуке;
3) да реализатори програма обуке морају владати вештинама које омогућавају ефективан пренос знања;
4) да је организација програма обуке заснована на партиципативним методама и техникама рада, које обезбеђују развој компетенција;
5) да је предвиђени број учесника у групи примерен остваривању циљева програма обуке;
6) да је дужина трајања програма обуке примерена принципима ефективног рада.
Појединачни стандарди
Члан 8.
Појединачни стандарди представљају специфичне захтеве које морају испуњавати програми обуке у оквиру одређене групе акредитованих програма обуке.
Појединачни стандарди за основне програме обуке
Члан 9.
Појединачни стандарди за основне програме обуке подразумевају да је:
1) програм обуке научно-теоријски заснован;
2) садржај програма обуке усклађен са прописаним стандардима за обављање стручних послова који чине предметну област програма;
3) провера оспособљености на крају спроведене обуке реализована на начин који осигурава способност учесника да стручне послове који представљају предметно поље обуке, обављају у складу са прописаним стандардима и у најбољем интересу корисника;
4) програм обезбеђује подстицај стручног рада заснованог на подацима.
Појединачни стандарди за комплементарне програме обуке
Члан 10.
Појединачни стандарди за комплементарне програме обуке подразумевају да је:
1) програм обуке резултат савремених стручних и научних сазнања, односно практичних искустава;
2) програм обуке одговор на објективно утврђене потребе у пракси;
3) тежиште програма обуке на практичним искуствима и да она морају бити проверена и утемељена;
4) провера оспособљености на крају спроведеног програма обуке реализована на начин који осигурава способност учесника да стручне послове који представљају предметно поље обуке обављају у складу са прописима и у најбољем интересу корисника;
5) програм обуке који за циљ има развој вештина планом обуке предвидео и поступке за проверу његове практичне примене; 
	
6) програм обуке међусекторског карактера са специфичним међусекторским знањима јасно упућен свакој секторској групи.
III. НАЧИН СПРОВОЂЕЊА ПОСТУПКА АКРЕДИТАЦИЈЕ
Поступак акредитације
Члан 11.
Поступак акредитације обухвата:
1) објављивање јавног позива за акредитацију;
2) подношење пријаве за акредитацију, са пратећом документацијом;
3) утврђивање испуњености формалних услова и евидентирање пријаве;
4) одређивање у коју групу акредитованих програма обуке ће, након акредитације, предметни програм бити сврстан;
5) утврђивање испуњености стандарда за акредитацију; 
6) одлучивање о акредитацији и о обнављању акредитације; 
7) доношење решења о акредитацији;
8) регистровање акредитованог програма обуке.
Јавни позив за акредитацију
Члан 12.
Поступак акредитације програма обуке спроводи се током читаве године на основу јавног позива.
Јавни позив за акредитацију програма обуке може бити општи и тематски.
Општи позив за акредитацију програма обуке објављује се без ограничења у погледу теме која чини предметно поље програма обуке.
Ако се утврди постојање приоритетне потребе за програмом обуке који за предметно поље има одређену тему, на предлог Републичког завода за социјалну заштиту (у даљем тексту: Завод), расписује се тематски позив за акредитацију.
Пријава за акредитацију
Члан 13.
Поступак за акредитацију програма обуке покрећe се подношењем пријаве за акредитацију Заводу.
Пријава за акредитацију садржи конкурсну документацију, личне податке и радну биографију аутора програма, као и личне податке и радну биографију реализатора програма обуке. 
	
Ако пријаву подноси правно лице или предузетник, дужно је да приложи податке о пословном имену, седишту и ПИБ. 
	
Конкурсна документација садржи: 
1) Пријаву за акредитацију програма обуке;
2) Образложење испуњености стандарда; 
3) Изјаву подносиоца предлога програма обуке;
4) Рецензију програма обуке;
5) Резиме програма обуке;
6) Интегрални програм обуке. 
Конкурсна документација из става 4. тач. 1), 2), 3) и 4) овог члана подноси се на обрасцима АПО1, АПО2, АПО3 и АПО4, који су одштампани уз овај правилник и чине његов саставни део.
Конкурсну документацију из става 4. тач. 5) и 6) овог члана аутор прилаже у слободној форми.
Интегрални програм обуке из става 4. тачка 6) овог члана састоји се из сажетог теоријског образложења тема обухваћених садржајем и прецизног синопсиса обуке (план обуке).
Сви прилози уз пријаву за акредитацију достављају се у писменом и електронском облику.
Утврђивање испуњености формалних услова поступка акредитације
Члан 14.
Завод испитује да ли је пријава за акредитацију потпуна и уредна.
Ако пријава за акредитацију не испуњава услове из става 1. овог члана (у даљем тексту: неуредна пријава), Завод је дужан да у законом прописаном року писменим путем обавести аутора о недостацима предложеног програма обуке, односно деловима програма обуке које треба допунити, у складу са инструкцијама у погледу начина допуне и одреди му рок да отклони недостатке.
Ако аутор не отклони недостатке у одређеном року, сматраће се да је одустао од пријаве.
Евидентирање пријаве за акредитацију
Члан 15.
Потпуне и уредне пријаве за акредитацију уносе се у Регистар пријава за акредитацију који води Завод (у даљем тексту: Регистар пријава).
Пријаве се уписују у Регистар пријава према редоследу пријема, а основни подаци из пријаве доступни су на интернет страници Завода и министарства надлежног за социјалну заштиту.
Одређивање групе акредитованих програма обуке
Члан 16.
Пре доставе Одбору, Завод одређује у коју групу акредитованих програма обуке ће, након акредитације, предметни програм бити сврстан. 
	
Процена испуњености стандарда за акредитацију
Члан 17.
Потпуне и уредне пријаве, заједно са пратећом документацијом, Завод доставља Одбору, на стручну оцену. 
	
Одлучивање о акредитацији
Члан 18.
Одбор даје стручну оцену програма обуке, испитујући испуњеност стандарда за акредитацију којом се: 
	
1) предлаже акредитација програма обуке;
2) предлаже одбијање акредитације програма обуке. 
Стручна оцена Одбора сматра се донетом ако је са њом сагласна већина укупног броја чланова Одбора. 
	
Члан Одбора који није сагласан са стручном оценом Одбора може издвојити своје мишљење.
Стручна оцена програма обуке и Листа програма обуке који су испунили стандарде за акредитацију дају се у писменој форми. 
	
Измене програма након акредитације
Члан 19.
Ако је током реализације акредитованог програма аутор уочио потребу да изврши одређене измене у погледу садржаја, начина реализације или временског трајања програма, о томе у писменој форми обавештава Завод, уз образложени предлог измена.
Образложени предлог о изменама у акредитованом програму обуке Завод доставља Одбору.
Одбор даје стручну оцену да ли програм са предложеним изменама и даље испуњава стандарде за акредитацију.
Ако програм са предложеним изменама и даље испуњава стандарде за акредитацију, Одбор измењени програм са стручним мишљењем доставља министру надлежном за послове социјалне заштите на акредитацију. 
	
Ако предложене измене не испуњавају стандарде за акредитацију, а основни програм их и даље испуњава, програм се и даље реализује према важећем решењу о акредитацији. 
	
Поступак обнављања акредитације програма обуке
Члан 20.
Поступак обнављања акредитације програма обуке је поступак у коме се одлучује да ли акредитовани програм обуке и даље испуњава стандарде за акредитацију. 
	
Пријава за обнављање акредитације подноси се најкасније 30 дана пре дана истека акредитације. 
	
Уредно приспеле пријаве за обнављање акредитације Завод доставља Одбору.
Ако до истека рока на који је програм обуке акредитован не буде поднета пријава за обнављање акредитације, Завод о томе обавештава Одбор.
Одбор сачињава листу програма за које предлаже обнављање акредитације и листу програма који не испуњавају услове за обављање акредитације. 
	
Регистри
Члан 21.
Регистри се воде у писменој и електронској форми. 
Регистар пријава за акредитацију
Члан 22.
Регистар пријава за акредитацију садржи редни број, назив програма обуке, датум пријаве, имена аутора, листу свих докумената достављених у оквиру пријаве и датум доношења одлуке о акредитацији. 
	
Регистар акредитованих програма обуке
Члан 23.
Регистар акредитованих програма обуке садржи редни број и назив програма, групу акредитованог програма обуке у коју је предметни програм сврстан, имена аутора, имена реализатора, област и крајњу циљну групу корисника, комплетну конкурсну документацију коју су аутори поднели током пријема и решење министра надлежног за послове социјалне заштите.
Регистар реализованих програма обуке
Члан 24.
Евиденција о реализацији акредитованих програма обуке води се на основу извештаја о реализацији који аутори програма обуке достављају Заводу.
Извештај о реализацији доставља се у писменој и електронској форми.
Саставни део извештаја чини и списак учесника који су успешно завршили обуку са следећим подацима: име и презиме, ЈМБГ, занимање, установа у којој су запослени, послови које обавља у установи, имејл адреса и број контакт телефона. 
	
Извештај о реализацији акредитованог програма обуке евидентира се у Регистру реализованих програма обуке.
Регистар реализованих програма обуке садржи редни број и назив програма обуке, назив наручиоца обуке, датум и трајање реализације, имена тренера и учесника обуке. 
	
Регистар садржи извештаје аутора о реализацијама програма обуке, као и извештај о извршеној контроли квалитета реализације акредитованог програма обуке.
Сертификат
Члан 25.
Сертификат о завршеној обуци по акредитованом програму садржи податке о учеснику (име и презиме, ЈМБГ, организација у којој је запослен и послови које обавља), назив акредитованог програма обуке као и групу програма у коју је сврстан и време и место реализације акредитованог програма обуке. 
	
Сертификат се издаје на обрасцу који је одштампан уз овај правилник и чини његов саставни део.
Ступање на снагу
Члан 26.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-92/2014-09
У Београду, 13. марта 2014. године
Министар,
др Јован Кркобабић, с.р.
 
Образац АПО1 - 
				Пријава за акредитацију програма обуке
Образац АПО2 - 
				Образложење испуњености стандарда
Образац АПО3 - 
				Изјава подносиоца предлога програма обуке
Образац АПО4 - 
				Рецензија програма обуке
Сертификат