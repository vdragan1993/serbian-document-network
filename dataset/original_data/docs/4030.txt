Редакцијски пречишћен текст
 
 
На основу члана 15. ст. 2. и 3. Закона о метрологији („Службени гласник РС”, број 30/10), 
Министар финансија и привреде доноси
ПРАВИЛНИК
о мерилима
"Службени гласник РС", 
				број 63 од 19. јула 2013, 95 од 30. новембра 2016.
 
Предмет
Члан 1. 
Овим правилником ближе се прописују захтеви за водомере, гасомере и уређаје за конверзију запремине, бројила активне електричне енергије, мерила топлотне енергије, мерне системе за непрекидно и динамичко мерење количина течности које нису вода, ваге са аутоматским функционисањем, таксиметре, материјализоване мере, мерила димензија и анализаторе издувних гасова, који морају да буду испуњени за њихово стављање на тржиште и/или употребу, поступци оцењивања усаглашености, означавање, исправе о усаглашености и друга документација која прати ова мерила, као и услови које мора да испуни именовано тело које спроводи поступак оцењивања усаглашености. 
Значење појединих израза
Члан 2. 
Поједини изрази употребљени у овом правилнику имају следеће значење: 
1) мерило је уређај или систем који се користи за мерење; 
2) подсклоп је хардверски уређај који независно функционише и чини мерило заједно са другим подсклоповима са којима је компатибилан или са другим мерилом са којим је компатибилан;
3) законска метролошка контрола је контрола послова мерења оних мерила која се користе у функцији заштите јавног интереса, јавног здравља, јавне безбедности, јавног реда, заштите животне средине, прописивања пореза и царина, заштите потрошача и правичне трговине;
4) произвођач је физичко или правно лице које производи мерило или за које се мерило пројектује или производи и које то мерило ставља на тржиште под својим именом и/или у употребу за сопствене потребе и које је одговорно за усаглашеност мерила са овим правилником; 
5) стављање на тржиште је прва испорука мерила на тржиште Републике Србије односно прво чињење доступним мерила крајњем кориснику, са или без накнаде; 
6) стављање у употребу је прва употреба мерила од стране крајњег корисника за сврхе за које је то мерило намењено;
7) овлашћени заступник је физичко или правно лице које има пребивалиште, односно седиште у Републици Србији, и које је произвођач писмено овластио да за његов рачун предузима радње из овлашћења, а у вези са стављањем мерила на тржиште и/или употребу, у смислу овoг правилника;
8) хармонизовани стандард је техничка спецификација коју су усвојили Европски комитет за стандардизацију (CEN), Европски комитет за стандардизацију у области електротехнике (CENELEC) или Европски институт за стандарде у области телекомуникација (ETSI) односно заједнички две или све три ове организације, на захтев Европске комисије; 
9) нормативни документ је документ који садржи техничке спецификације које је усвојила Међународна организација за законску метрологију (OIML).
Други изрази који се употребљавају у овом правилнику, а нису дефинисани у ставу 1. овог члана, имају значење дефинисано законима којима се уређују метрологија, технички захтеви за производе и општа безбедност производа.
Примена
Члан 3.
Овај правилник се примењује на мерила дефинисана у прилозима који су одштампани уз овај правилник и чине његов саставни део (у даљем тексту: мерила), и то: 
– Прилог 17: MI-001 – Водомери, 
– Прилог 18: MI-002 – Гасомери и уређаји за конверзију запремине,
– Прилог 19: MI-003 – Бројила активне електричне енергије, 
– Прилог 20: MI-004 – Мерила топлотне енергије, 
– Прилог 21: MI-005 – Мерни системи за непрекидно и динамичко мерење количина течности које нису вода, 
– Прилог 22: MI-006 – Ваге са аутоматским функционисањем, 
– Прилог 23: MI-007 – Таксиметри, 
– Прилог 24: MI-008 – Материјализоване мере, 
– Прилог 25: MI-009 – Мерила димензија,
– Прилог 26: MI-010 – Анализатори издувних гасова. 
Члан 4.
Овај правилник се примењује на мерила којa се користе у функцији мерења за потребе јавног интереса, јавног здравља, јавне безбедности, јавног реда, заштите животне средине, заштите потрошача, прописивања пореза и царина и правичне трговине. 
Применљивост на подсклопове 
Члан 5.
У случају да су за подсклопове битни захтеви утврђени прилозима из члана 3. овог правилника, одредбе овог правилника сходно се примењују на те подсклопове. 
Оцењивање усаглашености подсклопа из става 1. овог члана може се вршити независно и засебно од мерила чији је саставни део.
Битни захтеви 
Члан 6.
Мерило мора да испуњава битне захтеве из Прилога 1 – Битни захтеви, који је одштампан уз овај правилник и чини његов саставни део и одговарајућег прилога из члана 3. овог правилника, који се односи на одређено мерило. 
Одредбе прописа којим је уређена електромагнетска компатибилност које се односе на захтеве у погледу емисије електромагнетских сметњи примењују се на мерила. 
За мерило које се ставља на тржиште, информације из Прилога 1 одељак 9. овог правилника и/или информације из одговарајућег прилога из члана 3. овог правилника, које су потребне за правилну употребу мерила, морају да буду обезбеђене на српском језику.
Оцењивање усаглашености
Члан 7.
Усаглашеност мерила са одговарајућим битним захтевима оцењује се применом једног од поступака оцењивања усаглашености наведених у прилогу из члана 3. овог правилника, за одређено мерило, по избору произвођача. Када је то примењиво произвођач за посебна мерила или групе мерила обезбеђује техничку документацију из члана 8. овог правилника. 
Модули од којих се састоје поступци оцењивања усаглашености: А, А2, Б, Ц, Ц2, Д, Д1, E, E1, Ф, Ф1, Г, Х и Х1 дати су у прилозима 2–15, који су одштампани уз овај правилник и чине његов саставни део. 
Документација и преписка која се користи у поступцима оцењивања усаглашености је на српском језику или на језику који прихвата именовано тело које спроводи поступак оцењивања усаглашености.
Техничка документација
Члан 8.
Техничка документација треба на јасан начин да прикаже пројектовање, производњу и начин рада мерила, тако да омогући оцењивање његове усаглашености са одговарајућим захтевима овог правилника.
Техничка документација треба бити довољно детаљна да обезбеди:
1) дефинисање метролошких карактеристика;
2) репродуктивност метролошких својстава произведених мерила када су правилно подешена уз употребу одговарајућих средстава; 
3) целовитост мерила.
У мери у којој је то од значаја за оцењивање и идентификовање типа и/или мерила, техничка документација обухвата:
1) општи опис мерила;
2) идејно решење и производне цртеже и планиране компоненте, подсклопове, повезивања итд.;
3) поступке у производњи којима се обезбеђује уједначена производња;
4) ако је примењиво, опис електронских уређаја са цртежима, дијаграмима, алгоритмима и општим информацијама о софтверу, којим се објашњавају њихове карактеристике и рад; 
5) описе и објашњења неопходне за разумевање тач. 2), 3) и 4) овог става, као и за разумевање рада мерила;
6) списак стандарда и/или нормативних докумената из члана 10. овог правилника који су примењени у целини или делимично;
7) описе решења усвојених да би се задовољили битни захтеви, у случајевима где нису примењени стандарди и/или нормативна документа из члана 10. овог правилника;
8) резултате прорачуна конструкције, прегледа итд.;
9) одговарајуће резултате испитивања, када је примењиво, како би се показало да су тип и/или мерило усаглашени са захтевима овог правилника под назначеним радним условима и уз наведене сметње у окружењу, из одговарајућих прилога из члана 3. овог правилника, као и са спецификацијама трајности за гасомере, водомере, мерила топлотне енергије и мерила за течности које нису вода;
10) сертификате о испитивању типа или сертификате о прегледу пројекта који се односе на мерила која садрже делове идентичне оним деловима коришћеним при пројектовању.
У документацији из става 3. овог члана произвођач даје предлог за место стављања жигова, знака усаглашености и допунске метролошке ознаке.
Уколико је примењиво, произвођач наводи услове компатибилности са интерфејсима и подсклоповима.
Пријављивање
Члан 9.
Поступке оцењивања усаглашености из члана 7. овог правилника спроводи Дирекција за мере и драгоцене метале (у даљем тексту: Дирекција), у складу са законом којим се уређује метрологија, односно тело за оцењивање усаглашености које испуњава захтеве из Прилога 16 – Услови које морају да испуне привредни субјекти и друга правна лица да би била именована, који је одштампан уз овај правилник и чини његов саставни део, и које је именовано у складу са законом којим се уређује метрологија. За тела за оцењивање усаглашености која испуњавају услове утврђене одговарајућим српским стандардима, којима су преузети одговарајући хармонизовани стандарди, а чији се списак саставља и објављује у складу са законом којим се уређују технички захтеви за производе и оцењивање усаглашености и прописом донетим на основу тог закона, сматра се да испуњавају захтеве из Прилога 16 овог правилника.
Претпоставка о усаглaшености
Члан 10.
Сматра се да мерило испуњава захтеве из Прилога 1 овог правилника и из одговарајућег прилога из члана 3. овог правилника, за то мерило, ако је израђено у складу са одговарајућим српским стандардом или делом српског стандарда којима су преузети одговарајући хармонизовани стандарди, а чији се списак (у даљем тексту: списак стандарда) саставља и објављује у складу са законом којим се уређују технички захтеви за производе и оцењивање усаглашености и прописом донетим на основу тог закона. 
У случају да је мерило само делимично усаглашено са одговарајућим српским стандардом или делом српског стандарда из става 1. овог члана, сматра се да је то мерило усаглашено са оним битним захтевима који одговарају српском стандарду или делу српског стандарда са којим је то мерило усаглашено.
Сматра се да је мерило које је усаглашено са одговарајућим нормативним документима и/или деловима нормативних докумената чији се списак (у даљем тексту: списак нормативних докумената) саставља и објављује у складу са законом којим се уређују технички захтеви за производе и оцењивање усаглашености и прописом донетим на основу тог закона, усаглашено са битним захтевима из Прилога 1 овог правилника и из одговарајућег прилога из члана 3. овог правилника, за то мерило.
У случају да је мерило само делимично усаглашено са нормативним документом из става 3. овог члана, сматра се да је то мерило усаглашено са оним битним захтевима који одговарају елементима у нормативном документу са којима је мерило усаглашено.
Произвођач може применити техничко решење које је усаглашено са битним захтевима из Прилога 1 овог правилника и захтевима из одговарајућег прилога из члана 3. овог правилника, за одређено мерило. Сматра се да је мерило са таквим техничким решењем усаглашено са захтевима овог правилника, само ако произвођач примени решења наведена у неком од српских стандарда, или у одговарајућим деловима нормативних докумената која су наведена у списковима из ст. 1. и 3. овог члана.
Сматра се да су извршена одговарајућа испитивања из члана 8. став 3. тачка 9) овог правилника, ако је програм испитивања спроведен у складу са одговарајућим стандардима и/или документима из ст. 1–5. овог члана и ако резултати испитивања обезбеђују усаглашеност са битним захтевима.
Означавања
Члан 11.
На мерило које је усаглашено са захтевима из овог правилника, пре стављања на тржиште и/или у употребу, ставља се знак усаглашености чији jе облик, изглед и садржај уређeн посебним прописом и допунска метролошка ознака.
Допунска метролошка ознака из става 1. овог члана састоји се од великог слова „М” и последње две цифре године њеног стављања на мерило и уоквирена је правоугаоником. Висина допунске метролошке ознаке је једнака висини знака усаглашености. Допунска метролошка ознака налази се непосредно иза знака усаглашености.
Знак усаглашености и допунску метролошку ознаку на мерило ставља произвођач или његов заступник, односно овлашћени увозник ако произвођач или његов заступник није регистрован на територији Републике Србије. Ове ознаке се могу ставити на мерило током поступка производње, ако је то оправдано.
Уколико је именовано тело учествовало у поступку оцењивања усаглашености иза знака усаглашености и допунске метролошке ознаке ставља се јединствени број тог именованог тела.
Знак усаглашености и допунска метролошка ознака морају бити неизбрисиви. Јединствени број одговарајућег именованог тела мора бити неизбрисив или самоуништавајући, ако се уклони. 
Све ознаке морају бити јасно видљиве и лако приступачне.
Члан 12.
Када се мерило састоји од више уређаја који нису подсклопови тог мерила и који раде заједно, ознаке из члана 11. овог правилника се стављају на главни уређај мерила или на натписну плочицу.
Када је мерило сувише мало или сувише осетљиво да се на њега стави знак усаглашености и допунска метролошка ознака, ознаке се стављају на амбалажу, ако постоји, и пратеће документе који су прописани овим правилником.
Члан 13.
На мерило се не сме стављати други знак који није знак усаглашености или допунска метролошка ознака, већ својим садржајем или обликом само подсећа на знак усаглашености или допунску метролошку ознаку чиме би код потрошача или другог корисника могао да створи заблуду да се ради о тим ознакама. 
На мерило се може ставити било која друга ознака, под условом да тиме нису умањене видљивост и читљивост знака усаглашености и допунске метролошке ознаке.
У случају да је мерило предмет и других прописа којима се уређују друга питања, а којима се такође прописује стављање знака усаглашености, стављени знак усаглашености означава да је то мерило усаглашено и са захтевима тих других прописа. 
Стављање на тржиште и у употребу
Члан 14.
Мерила која испуњавају захтеве из овог правилника и која су означена знаком усаглашености и допунском метролошком ознаком, стављају се на тржиште и/или у употребу слободно, без ограничења у складу са законом којим се уређује метрологија. 
На сајмовима, изложбама, практичним демонстрацијама или другим сличним јавним манифестацијама, могу се излагати и представљати мерила која нису усаглашена са захтевима из овог правилника, под условом да се на тим мерилима налази видна и јасно истакнута ознака да се та мерила не могу стављати на тржиште и/или у употребу док не буду усаглашена са захтевима из овог правилника.
Заштитна клаузула
Члан 15.
Испорука и/или употреба мерила које је стављено на тржиште и на које је стављен знак усаглашености и допунска метролошка ознака, а које припада моделу за који се утврди да сва или нека мерила тог модела, када су правилно монтирана и користе се у складу са упутством произвођача, не задовољавају битне захтеве у погледу метролошких својстава из овог правилника, може се ограничити или забранити, у складу са законом којим се уређује метрологија. 
Усклађеност са прописима Европске уније
Члан 16.
Овај правилник је усклађен са свим начелима и битним захтевима из Директиве 2004/22/ЕЗ Европског парламента и Савета од 31. марта 2004. године о мерилима.
Прелазне и завршне одредбе
Члан 17.
Од дана ступања на снагу овог правилника до дана ступања на снагу споразума о оцењивању усаглашености и прихватању индустријских производа између Европске уније и Републике Србије или до дана приступања Републике Србије Европској унији означавање усаглашености мерила на које се примењује овај правилник обавља се стављањем српског знака усаглашености чији је облик, изглед и садржај уређен посебним прописом донетим на основу закона којим се уређују технички захтеви за производе и оцењивање усаглашености. 
Од дана ступања на снагу споразума о оцењивању усаглашености и прихватању индустријских производа између Европске уније и Републике Србије или од дана приступања Републике Србије Европској унији означавање усаглашености мерила на које се примењује овај правилник обавља се стављањем „СЕ” знака усаглашености.
Од дана ступања на снагу споразума о оцењивању усаглашености и прихватању индустријских производа између Европске уније и Републике Србије или од дана приступања Републике Србије Европској унији, речи: „декларација о усаглашености”, у овом правилнику имаће значење: „ЕЗ декларација о усаглашености”, речи: „испитивање типа”, имаће значење: „ЕЗ испитивање типа”, речи: „сертификат о испитивању типа”, имаће значење: „ЕЗ сертификат о испитивању типа”, речи: „провера” имаће значење: „ЕЗ провера”, речи: „верификација” имаће значење: „ЕЗ верификација”, а речи: „појединачна верификација” имаће значење: „ЕЗ појединачна верификација”.
Члан 18.
Даном ступања на снагу овог правилника престају да важе следећи прописи: 
1) Правилник о метролошким условима за водомере (,,Службени лист СФРЈ”, број 51/86);
2) Правилник о метролошким условима за мерила која коригују запремину протеклог гаса (,,Службени лист СФРЈ”, бр. 9/85 и 8/86);
3) Правилник о метролошким условима за проточна мерила за запремину гаса (,,Службени лист СРЈ”, број 45/98);
4) Правилник о метролошким условима за статичка бројила активне електричне енергије класе тачности 0,2Ѕ и 0,5Ѕ (,,Службени лист СФРЈ”, број 28/89);
5) Правилник о метролошким условима за статичка бројила активне електричне енергије класе тачности 1 и 2 (,,Службени лист СФРЈ”, број 9/92);
6) Правилник о метролошким условима за индукциона бројила за електричну енергију („Службени лист СФРЈ”, број 54/89); 
7) Правилник о метролошким условима за мерила топлотне енергије (,,Службени лист СРЈ”, број 9/01);
8) Правилник о метролошким условима за проточна мерила запремине за разне течности која се налазе у мерном склопу (,,Службени лист СФРЈ”, број 9/85);
9) Правилник о метролошким условима за проточна мерила запремине за разне течности са непосредним мерењем запремине (,,Службени лист СФРЈ”, број 11/85);
10) Правилник о метролошким условима за справе за мерење течних горива (,,Службени лист СФРЈ”, бр. 48/85 и 20/86);
11) Правилник о метролошким условима за проточна мерила запремине течности са посредним начином мерења (,,Службени лист СФРЈ”, број 7/92);
12) Правилник о метролошким условима за ваге са аутоматским функционисањем (,,Службени лист СФРЈ”, број 1/84);
13) Правилник о метролошким условима за мерила масе – аутоматске ваге са сабирањем дисконтинуираних резултата мерења (,,Службени лист СФРЈ”, број 59/87);
14) Правилник о метролошким условима за мерила масе – аутоматске ваге на транспортној траци класе тачности 1 и 2 (,,Службени лист СФРЈ”, број 64/89);
15) Правилник о метролошким условима за мерила масе – ваге за мерење возила у покрету (,,Службени лист СФРЈ”, број 33/84);
16) Правилник о метролошким условима за таксаметре (,,Службени лист СФРЈ”, број 9/85);
17) Правилник о метролошким условима за мерила дужине опште намене (,,Службени лист СФРЈ”, бр. 18/88 и 26/90);
18) Правилник о метролошким условима за машине за мерење дужине жице и кабла (,,Службени лист СФРЈ”, број 51/86);
19) Правилник о метролошким условима за анализаторе гасова који раде на принципу инфрацрвене спектрофотометрије (,,Службени лист СФРЈ”, бр. 48/85 и 83/87);
20) Метролошко упутство за преглед водомера („Гласник СЗМДМ”, број 2/90);
21) Метролошко упутство за преглед коректора („Гласник СЗМДМ”, број 4/87);
22) Метролошко упутство за преглед гасомера („Гласник СЗМДМ”, број 2/00);
23) Метролошко упутство за преглед статичких бројила електричне енергије („Гласник ЗМДМ”, број 1/07);
24) Метролошко упутство за преглед индукционих бројила електричне енергије („Гласник СЗМДМ”, број 1/83);
25) Метролошко упутство за преглед мерила топлотне енергије („Гласник СЗМДМ”, број 1/01);
26) Метролошко упутство за преглед проточних мерила запремине која се налазе у мерном склопу, на месту коришћења помоћу радних еталон посуда („Гласник СЗМДМ”, број 2/94);
27) Метролошко упутство за преглед справа за мерење течних горива („Гласник СЗМДМ”, број 4/84);
28) Метролошко упутство за преглед мерила масе – вага са аутоматским функционисањем („Гласник СЗМДМ”, број 2/94);
29) Метролошко упуство за преглед мерила масе – аутоматске ваге на транспортној траци, класе тачности 1 и 2 („Гласник СЗМДМ”, број 2/90);
30) Метролошко упутство за преглед мерила масе – ваге за мерење возила у покрету („Гласник СЗМДМ”, број 4/86);
31) Метролошко упутство за преглед таксаметара („Гласник СЗМДМ”, број 1/86);
32) Метролошко упутство за преглед мерних летава које служе за мерење нивоа течних горива („Гласник СЗМДМ”, број 1/83);
33) Метролошко упутство за преглед машина за мерење дужине жице и кабла („Гласник СЗМДМ”, број 1/86);
34) Метролошко упутство за преглед анализатора гасова („Гласник СЗМДМ”, број 4/89).
Члан 19.
Уверења о одобрењу типа мерила издата до дана ступања на снагу овог правилника, a на основу прописа из члана 18. овог правилника важе најдуже 
				до 1. јануара 2024. године.
Мерило које је пројектовано, израђено и чија је усаглашеност оцењена у складу са захтевима из прописа из члана 18. овог правилника, може се ставити на тржиште и/или у употребу најкасније 
				до 1. јануара 2024. године.
*Службени гласник РС, број 95/2016
Ступање на снагу
Члан 20.
Овај правилник ступа на снагу осмог дана од дана објављивања у „Службеном гласнику Републике Србије”.
Брoj 110-00-69/2012-08
У Београду, 5. јула 2013. године
Министар, 
Млађан Динкић, с.р. 
 
ОДРЕДБЕ КОЈЕ НИСУ УНЕТЕ У "ПРЕЧИШЋЕН 
				ТЕКСТ" ПРАВИЛНИКА  
 
Правилник о изменама и 
				допуни Правилника о мерилима: "Службени гласник РС", број 
				95/2016-44
 

Члан 2.

				Мерила која су на дан ступања на снагу овог правилника у 
				употреби могу се подносити на периодично или ванредно оверавање 
				све док испуњавају захтеве из прописа на основу којих су 
				стављена у употребу.

				Члан 3.

				Овај правилник ступа на снагу осмог дана од дана објављивања у 
				„Службеном гласнику Републике Србије”.
 
Листа прилога:

ПРИЛОГ 1 - БИТНИ ЗАХТЕВИ

ПРИЛОГ 2 - МОДУЛ А - 
				ИНТЕРНА КОНТРОЛА ПРОИЗВОДЊЕ

ПРИЛОГ 3 - МОДУЛ А2 - 
				ИНТЕРНА КОНТРОЛА ПРОИЗВОДЊЕ И НАДГЛЕДАНО ИСПИТИВАЊЕ ПРОИЗВОДА У НАСУМИЧНИМ ИНТЕРВАЛИМА 

ПРИЛОГ 4 - МОДУЛ Б - ИСПИТИВАЊЕ ТИПА

 ПРИЛОГ 5 - МОДУЛ Ц -УСАГЛАШЕНОСТ СА ТИПОМ НА ОСНОВУ ИНТЕРНЕ КОНТРОЛЕ ПРОИЗВОДЊЕ

ПРИЛОГ 6 - МОДУЛ Ц 2 - 
				УСАГЛАШЕНОСТ СА ТИПОМ НА ОСНОВУ ИНТЕРНЕ КОНТРОЛЕ ПРОИЗВОДЊЕ И НАДГЛЕДАНО ИСПИТИВАЊЕ МЕРИЛА У НАСУМИЧНИМ ИНТЕРВАЛИМА 


ПРИЛОГ 7 - МОДУЛ Д - 
				УСАГЛАШЕНОСТ СА ТИПОМ НА ОСНОВУ ОБЕЗБЕЂИВАЊА КВАЛИТЕТА ПРОЦЕСА ПРОИЗВОДЊЕ

ПРИЛОГ 8 - МОДУЛ Д1 - 
				ОБЕЗБЕЂИВАЊЕ КВАЛИТЕТА ПРОЦЕСА ПРОИЗВОДЊЕ

ПРИЛОГ 9 - МОДУЛ E - 
				УСАГЛАШЕНОСТ СА ТИПОМ НА ОСНОВУ ОБЕЗБЕЂИВАЊА КВАЛИТЕТА МЕРИЛА

ПРИЛОГ 10 - МОДУЛ E1 - 
				УСАГЛАШЕНОСТ МЕРИЛА НА ОСНОВУ ОБЕЗБЕЂИВАЊА КВАЛИТЕТА КОНТРОЛИСАЊЕМ И ИСПИТИВАЊЕМ 


ПРИЛОГ 11 - МОДУЛ Ф - 
				УСАГЛАШЕНОСТ СА ТИПОМ НА ОСНОВУ ВЕРИФИКАЦИЈЕ ПРОИЗВОДА

ПРИЛОГ 12 - МОДУЛ Ф1 - 
				УСАГЛАШЕНОСТ НА ОСНОВУ ВЕРИФИКАЦИЈЕ ПРОИЗВОДА

ПРИЛОГ 13 - МОДУЛ Г - УСАГЛАШЕНОСТ НА ОСНОВУ ПОЈЕДИНАЧНЕ  ВЕРИФИКАЦИЈЕ

ПРИЛОГ 14 - МОДУЛ Х - УСАГЛАШЕНОСТ НА ОСНОВУ ПОТПУНОГ ОБЕЗБЕЂИВАЊА КВАЛИТЕТА

ПРИЛОГ 15 - МОДУЛ Х1 - УСАГЛАШЕНОСТ НА ОСНОВУ ПОТПУНОГ ОБЕЗБЕЂИВАЊА КВАЛИТЕТА И ПРЕГЛЕДА ПРОЈЕКТА
ПРИЛОГ 16 - УСЛОВИ КОЈЕ МОРАЈУ ДА ИСПУНЕ ПРИВРЕДНИ СУБЈЕКТИ И ДРУГА ПРАВНА ЛИЦА ДА БИ БИЛА ИМЕНОВАНА

ПРИЛОГ 17 - МI-001 ВОДОМЕРИ

ПРИЛОГ 18 - МI-002 ГАСОМЕРИ И УРЕЂАЈИ ЗА КОНВЕРЗИЈУ ЗАПРЕМИНЕ

ПРИЛОГ 19 - МI-003 БРОЈИЛА АКТИВНЕ ЕЛЕКТРИЧНЕ ЕНЕРГИЈЕ

ПРИЛОГ 20 - МI-004
МЕРИЛА ТОПЛОТНЕ ЕНЕРГИЈЕ

ПРИЛОГ 21 - МI-005 МЕРНИ СИСТЕМИ ЗА НЕПРЕКИДНО И ДИНАМИЧКО МЕРЕЊЕ КОЛИЧИНА ТЕЧНОСТИ КОЈЕ НИСУ ВОДА

ПРИЛОГ 22 - МI-006
ВАГЕ СА АУТОМАТСКИМ ФУНКЦИОНИСАЊЕМ

ПРИЛОГ 23 - МI-007 ТАКСИМЕТРИ

ПРИЛОГ 24 - МI-008 МАТЕРИЈАЛИЗОВАНЕ МЕРЕ

ПРИЛОГ 25 - МI-009 МЕРИЛА ДИМЕНЗИЈА

ПРИЛОГ 26 - I-010 АНАЛИЗАТОРИ ИЗДУВНИХ ГАСОВА