На основу члана 11. став 7. Закона о заштити и одрживом коришћењу рибљег фонда („Службени гласник РС”, број 128/14),
Mинистар пољопривреде и заштите животне средине доноси
 
ПРАВИЛНИК
о условима и начину организовања рибочуварске службе и обрасцу вођења евиденције дневних активности рибочуварске службе
"Службени гласник РС", број 3 од 15. јануара 
				2016.
 
Члан 1.
Овим правилником ближе се прописују услови и начин организовања рибочуварске службе и образац вођења евиденције дневних активности рибочуварске службе.
Члан 2.
Рибочувар је лице које je код корисника рибарског подручја (у даљем тексту: корисник) запослено на пословима рибочувара у складу са законом којим се уређује заштита и одрживо коришћење рибљег фонда.
Члан 3.
Услови за организовање рибочуварске службе су да рибочувар поседује средства и опрему за рад, и то: 
1) моторно превозно средство са одговарајућом количином погонског горива, која одговара планираној динамици контроле риболовних вода;
2) прслук за спасавање на води;
3) средство везе;
4) батеријску лампу;
5) фотоапарат;
6) двоглед;
7) службену одећу;
8) прибор за мерење рибе;
9) рибочуварску значку и службену легитимацију;
10) другу опрему потребну за рад.
Члан 4.
Организација рибочуварске службе обухвата: 
1) број рибочувара, који се одређује у зависности од: величине и намене рибарског подручја, броја риболовних вода и њихових карактеристика (дужина тока река, површина стајаћих вода, приступачност), притиска на рибљи фонд, процене ризика за сваку риболовну воду, броја издатих дозвола за рекреативни риболов и дужине тока риболовних вода на којима се обавља привредни риболов;
2) територијални распоред рибочувара са седиштем рибочувара и називом риболовних вода које чува;
3) распоред објеката за смештај рибочуварске службе;
4) минималан број радних сати на месечном нивоу планираних за чување сваке риболовне воде на рибарском подручју;
5) планиране мере у циљу чувања посебних станишта риба на рибарском подручју;
6) контроле риболовних вода на рибарском подручју: редовне контроле риболовних вода на рибарском подручју, према динамици која се утврђује на основу процене ризика за сваку риболовну воду посебно; ванредне контроле риболовних вода на рибарском подручју у време повећаног притиска на риболовне воде; акцијске и појачане контроле рибарског подручја сачињене на основу процене ризика за сваку риболовну воду посебно; редовне и ванредне контроле посебних станишта риба која су значајна за биолошке потребе риба: мрест, зимовање, раст, исхрана и кретање (миграција) риба.
Члан 5.
Евиденција дневних активности рибочуварске службе (у даљем тексту: евиденција) води се на Обрасцу – Евиденција дневних активности рибочуварске службе, који је одштампан уз овај правилник и чини његов саставни део.
Образац из става 1. овог члана има облик књиге, димензија 297 x 210 mm, са обележеним серијским бројем појединачних образаца и садржи: датум, име и презиме рибочувара, назив риболовне воде и време проведено у контроли, врсту контроле, податке о возилу, чамцу, о пређеним километрима пешице, о контролисаним лицима, о одузетим алатима, списак контролисаних лица и запажања на риболовној води.
Евиденција дневних активности се води уредно и тачно и чува се најмање три године од дана последње уписане дневне активности.
Члан 6.
Даном почетка примене овог правилника престају да важе одредбе чл. 2–7. Правилника о условима и начину организовања рибочуварске службе, обрасцу рибочуварске легитимације и изгледу рибочуварске значке („Службени гласник РС”, број 7/10).
Члан 7.
Овај правилник ступа на снагу наредног дана од дана објављивања у „Службеном гласнику Републике Србије”.
Број 119-01-23/2015-17
У Београду, 5. јануара 2016. године
Министар,
проф. др Снежана Богосављевић Бошковић, с.р.