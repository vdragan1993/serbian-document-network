На основу члана 15. став 3. Закона о трговини („Службени гласник Републике Србије”, број 53/10), 
	
Министар пољопривреде, трговине, шумарства и водопривреде, доноси 
 
ПРАВИЛНИК 
	
о класификацији трговинских формата

"Службени гласник РС", број 47 од 29. јуна 
	2011.
 
Члан 1.
Овим правилником уређујe се класификација трговинских формата, односно организационо-техничких облика обављања трговине, са фиксном локацијом, који имају специфичну стратегију продаје према купцима и конкурентима. 
	
Трговински формат се класификује на основу претежних или опредељујућих одлика. 
	
Члан 2.
Поједини појмови употребљени у овом правилнику имају следеће значење:
1) нето продајни простор јесте простор у коме се обавља продаја, односно у којем се врши продаја робе и услуга потрошачима, односно купцима и који не обухвата складишни и други пратећи простор; 
	
2) широк асортиман јесте заступљеност већег броја робних група; 
	
3) узак асортиман јесте заступљеност једне или мањег броја комплементарних робних група; 
	
4) дубок асортиман јесте заступљеност великог броја артикала у оквиру исте робне групе производа (нпр. стилова, величина, боја и сл.); 
	
5) плитак асортиман јесте заступљеност малог броја артикала у оквиру исте робне групе производа (нпр. стилова, величина, боја и сл.); 
	
6) фреквентни производи јесу производи који се често купују и који имају висок коефицијент обрта (нпр. основнe животне намирнице, штампа, средства личне и хигијене домаћинства, и сл.).
Члан 3.
Трговински формати се класификују као:
1) неспецијализовани трговински формати:
(1) трговина на мало претежно прехрамбеног асортимана;
– хипермаркет;
– супермаркет;
– суперета;
– мини маркет;
– дисконтна продавница;
– класична продавница са претежно прехрамбеним асортиманом;
(2) трговина на мало претежно непрехрамбеног асортимана: 
– робна кућа;
2) специјализоване продавнице;
3) посебни трговински формати: 
(1) трговински центар;
(2) кеш-енд-кери. 
Члан 4.
Хипермаркет је трговински формат у коме се обавља трговина на мало и чије су битне одлике:
1) нето продајни простор већи од 2.000 m²;
2) продаја прехрамбених и непрехрамбених производа;
3) велики асортиман (најмање 20.000 артикала), претежно прехрамбених производа;
4) самоуслуживање као систем продаје;
5) уобичајено се налази у тржним центрима или на ободу градова;
6) адекватан паркинг простор за потрошаче.
Члан 5.
Супермаркет је трговински формат у коме се обавља трговина на мало и чије су битне одлике:
1) нето продајни простор од 400 m² до 2.000 m²;
2) продаја претежно прехрамбених производа;
3) широк и дубок асортиман прехрамбених производа;
4) узак асортиман непрехрамбених производа;
5) број артикала у асортиману је по правилу већи од 3.000;
6) самоуслуживање као систем продаје; 
7) адекватан паркинг простор за потрошаче.
Члан 6.
Суперета је трговински формат у коме се обавља трговина на мало и чије су битне одлике:
1) нето продајни простор од 200 m² до 400 m²;
2) продаја доминантно прехрамбених производа; 
3) обавезно присуство основних животних намирница;
4) узак асортиман фреквентних непрехрамбених производа;
5) самоуслуживање као систем продаје;
6) налазе се на приступачним локацијама, у насељима или на високо фреквентним местима.
Члан 7.
Мини маркет је трговински формат у коме се обавља трговина на мало и чије су битне одлике:
1) нето продајни простор мањи од 200 m²;
2) продаја доминантно прехрамбених производа;
3) широк, али плитак асортиман;
4) узак асортиман фреквентних непрехрамбених производа;
5) самоуслуживање као систем продаје;
6) налазе се на приступачним локацијама у насељима или на високо фреквентним местима.
Члан 8.
Дисконтна продавница (дисконт) је трговински формат у коме се обавља трговина на мало и чије су битне одлике: 
	
1) нето продајни простор је по правилу мањи од 1.500 m²;
2) ограничен асортиман (по правилу од 700 до 1500 артикала);
3) продаја прехрамбених и непрехрамбених производа;
4) широк, али плитак асортиман, уз нижи ниво услуге у односу на стандардни; 
	
5) велико учешће приватних робних марки; 
6) самоуслуживање као систем продаје;
7) ниже цене од просечних тржишних цена исте врсте производа (цене су по правилу 20 – 30% ниже);
8) налази се у градским и приградским насељима, на ободу градова или уз важније саобраћајнице.
Посебан облик трговинског формата из става 1. овог члана је произвођачка продавница робних марки (Outlet) у коме се обавља трговина на мало непрахрамбених производа робних марки, по ценама нижим од просечних тржишних цена истих производа (по правилу, вансезонска роба, мали број артикала истог производа и сл.).
Члан 9.
Класична продавница са претежно прехрамбеним асортиманом је трговински формат у коме се обавља трговина на мало и чије су битне одлике: 
	
1) нето продајни простор по правилу до 100 m²; 
2) продаја прехрамбених и фреквентних непрехрамбених производа;
3) директно услуживање потрошача као систем продаје.
Члан 10.
Робна кућа је трговински формат у коме се обавља трговина на мало и чије су битне одлике:
1) нето продајни простор по правилу од 9.000 m² до 18.000 m²;
2) продајни простор издељен на више спратова, односно на продајна одељења;
3) широк и дубок асортиман претежно непрехрамбених производа (изнад 20.000);
4) доминирају одећа, обућа, галантерија, производи за опремање куће, накит, козметика, играчке, спортска опрема и сл.
5) могу у свом саставу имати супермаркет;
6) самоизбор као систем продаје;
7) најчешће се налазе у централним градским зонама и тржним центрима. 
Члан 11.
Специјализована продавница је трговински формат у коме се обавља трговина на мало и чије су битне одлике:
1) нето продајни простор по правилу до 1.000 m²;
2) узак, али дубок асортиман;
3) једна или више комплетираних робних група;
4) налазе се у градским зонама у тржним центрима и осталим микро локацијама;
5) директно услуживање потрошача као начин продаје (изузетно, самоизбор или самоуслуживање).
Типични облици трговинског формата из става 1. овог члана су нарочито: 
	
1) специјализоване продавнице хране, пића и дувана, као што су:
– продавнице воћа и поврћа;
– месаре;
– рибарнице;
– пекаре;
– продавнице пића;
– продавнице млечних производа и др.;
– остале специјализоване прехрамбене продавнице;
2) бензинске станице;
3) продавнице производа информационо-комуникационе технологије (нпр. рачунара, софтвера, телекомуникационе опреме нпр. мобилних телефона и сл.); 
	
4) продавнице специјализоване за продају опреме за домаћинство ( нпр. апарати за домаћинство, намештај, подне и зидне облоге, метална роба, боје, текстилни производи и др.); 
	
5) продавнице специјализоване за продају производа за културу и рекреацију ( нпр. књижаре, продавнице спортске опреме, продавнице канцеларијског материјала, продавнице играчака и сл.);
6) продавнице одеће, одевне галантерије и крзна;
7) продавнице обуће и предмета од коже;
8) апотеке и дрогерије (драгстори); 
9) специјализоване продавнице за продају осталих робних категорија, које су у ствари и најзаступљеније специјализоване продавнице, пошто су овде укључене, између осталих, и:
10) продавнице козметичких и тоалетних производа (нпр. парфимерије);
11) цвећаре;
12) продавнице за кућне љубимце;
13) продавнице накита и сатова и др. 
Посебан облик трговинског формата из става 1. овог члана је продавница половних производа (Second hand shop) у коме се обавља трговина на мало половним непрехрамбеним производима. 
	
Члан 12.
Трговински центар је трговински формат у коме се обавља трговина на мало и чије су битне одлике:
1) јединствена просторна целина коју чини скуп различитих малопродајних формата;
2) велики број специјализованих продавница, али и других формата (хипермаркет, робна кућа);
3) планирање, развој, својинска структура и управљање су централизовани;
4) пратећи садржаји у пружању бројних нетрговинских услуга; 
5) пратећи забавни садржаји (нпр. играонице, биоскопи и сл.); 
6) адекватан паркинг простор за потрошаче.
Члан 13.
Кеш-енд-кери (Cash and Carry) је трговински формат у коме се обавља трговина на велико и чије су битне одлике:
1) нето продајни простор су по правилу већи од 2.000 m²;
2) самоуслуживање као систем продаје;
3) широк асортиман (по правилу изнад 20.000 артикала), уз велико учешће производа са трговинском марком;
4) продаја прехрамбених и непрехрамбених производа;
5) професионални купци су главни циљни сегмент;
6) плаћање робе у продајном објекту (на каси);
7) преузимање робе у продајном објекту;
8) купци сами одвозе робу до циљног одредишта, по правилу сопственим превозом.
У овом трговинском формату може се обављати и трговина на мало, као пратећа активност, под условима прописаним законом.
Члан 14.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00059/2011-09
У Београду, 17. jуна 2011. године
Министар, 

Душан Петровић, с.р.