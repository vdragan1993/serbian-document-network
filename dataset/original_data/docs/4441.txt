Редакцијски пречишћен текст
 


На основу члана 19. став 2. Закона о обавезном осигурању у саобраћају („Службени гласник РС”, број 51/2009),


Гувернер Народне банке Србије доноси


 



ОДЛУКУ


о садржини обрасца полисе осигурања од аутоодговорности и начину вођења евиденције преузетих полиса

„Службени гласник РС“, бр. 32 од 14. маја 2010, 99 од 27. децембра 2010.


 



1. Овом одлуком прописују се садржина обрасца уговора о осигурању од аутоодговорности – полисе осигурања од аутоодговорности (у даљем тексту: полиса) и начин вођења евиденције преузетих полиса.

 



2. Полиса се закључује на обрасцу који је једнообразан за територију Републике Србије.

 



3. Образац полисе има шест рубрика, од којих је свака означена различитом бојом, односно нијансом.


Прва рубрика обрасца полисе садржи следеће елементе:


1) у левом углу је простор у који се уписују идентификациони подаци о друштву за осигурање –  осигуравачу (логотип, пословно име и седиште, матични број, порески идентификациони број (ПИБ), број текућег рачуна и број телефона), испод кога су речи „Организациони део/заступник друштва”, где се уписује назив организационог дела осигуравача/назив заступника осигуравача/назив правног лица које је, у складу с прописима о безбедности саобраћаја на путевима, овлашћено за вршење техничког прегледа возила (у даљем тексту: технички преглед), а које продаје полису;


2) на средини је назив полисе „Полиса осигурања од аутоодговорности” и њен регистарски број, чије су прве две цифре одштампане и означавају број под којим је осигуравач који преузима полису уписан у регистар друштава за осигурање који води Народна банка Србије, а остале се добијају из евиденције Удружења осигуравача Србије (у даљем тексту: Удружење) и исписују, односно штампају при издавању полисе; 


3) у десном углу је серијски број полисе који одређује Завод за израду новчаница и кованог новца – Топчидер (у даљем тексту: Завод) при штампању полисе, а може бити исписан и бар-кôд полисе;


4) испод серијског броја полисе уписују се матични број осигуравача с којим је закључена претходна полиса, регистарски број претходне полисе и премијски степен у тој полиси.  


У простор друге рубрике обрасца полисе уписују се:


1) подаци о осигуранику, и то:


– за физичко лице: име и презиме, јединствени матични број грађана, поштански број и пребивалиште – улица и број, број улаза и број стана,


– за правно лице: пословно име, матични број, ПИБ, поштански број, седиште, улица и број;


2) подаци о моторном возилу, и то: регистарска ознака, врста, година производње, носивост, марка и тип, снага, боја, број шасије, запремина, број регистрованих места и намена. 


У простор треће рубрике обрасца полисе уписују се подаци о трајању осигурања, с назначењем почетка и истека осигурања (дан, месец, година, час и минут), а у простор четврте рубрике – подаци о суми осигурања по једном штетном догађају, односно члан закона којим се уређује обавезно осигурање у саобраћају у коме је та сума прописана, затим подаци о зони ризика, о премијској групи/подгрупи, о премијском степену, о доплацима/попустима и о износу премије. 


У петој рубрици обрасца полисе је натпис „Напомене” и простор у који се уписују идентификациони подаци о примаоцу лизинга, односно закупцу (име и презиме, јединствени матични број грађана, поштански број и пребивалиште – улица и број, број улаза и број стана за физичко лице, односно пословно име, матични број, ПИБ, поштански број, седиште, улица и број за правно лице). Ако у време издавања нове полисе штета по ранијим полисама није ушла у обрачун малуса у некој од ранијих полиса – у ову рубрику уписује се и регистарски број, односно бројеви ранијих полиса, са штетом. Ова рубрика може да садржи и друге податке значајне за осигурање од аутоодговорности.


Шеста рубрика обрасца полисе садржи следећи текст: „Овај уговор о осигурању од аутоодговорности – полиса осигурања закључен је према условима осигурања који су његов саставни део.”. Испод тог текста, с леве стране, налази се простор за потпис овлашћеног лица осигуравача/заступника осигуравача и број овлашћења лица запосленог код заступника осигуравача/техничког прегледа (лице овлашћено за продају полиса), на средини је место за печат осигуравача/заступника осигуравача/техничког прегледа, а десно је простор за место и датум закључења полисе, као и печат и потпис осигураника.


На полеђини оригинала полисе одштампано је упутство за поступање у случају штетног догађаја, које гласи:


„Поштовани осигураници,


Полисом осигурања од аутоодговорности осигурани сте од одговорности за штету коју употребом моторног возила причините трећим лицима, услед смрти, повреде тела, нарушавања здравља или уништења, односно оштећења ствари које су примљене на превоз а служе за личну употребу лица која се налазе у возилу.


У случају наступања штетног догађаја:


– поступите у складу с прописима којима се уређује безбедност саобраћаја на путевима; 


– попуните европски извештај о саобраћајној незгоди ако је настала само мања материјална штета и ако нико од учесника у саобраћајној незгоди не захтева увиђај полиције на лицу места;


– позовите полицију (на број 92) и, ако је потребно, хитну помоћ (на број 94);


– сарађујте с представницима надлежног органа који дођу на лице места;


– обавестите се код полицајаца где, и када, можете преузети копију сачињеног записника о увиђају;


– о наступању осигураног случаја обавестите, најкасније у року од 15 дана, друштво за осигурање код кога је власник возила који је одговоран за штету осигуран од аутоодговорности – ради процене штете и остваривања права на њену накнаду; штету ће проценити или то друштво за осигурање или ће вас упутити на друго лице овлашћено за процену штете;


– не поправљајте ништа на возилу пре него што овлашћена лица не процене штету;


– поднесите одштетни захтев друштву за осигурање које је осигурало возило којим је причињена штета;


– водите рачуна о свакој изјави коју потписујете и пажљиво је прочитајте пре потписивања, односно проверите да ли садржи истините и потпуне информације;


– будете смирени, јер је то основно: смиреност ће вам помоћи да ову непријатну ситуацију што безболније пребродите.”.

 



4. Образац полисе израђује се у оригиналу и три копије. Испод назива оригинала полисе одштампан је текст „За осигураника”, а испод назива прве копије текст „За МУП”. Оригинал и прва копија полисе предају се осигуранику при закључењу полисе. Прву копију полисе осигураник предаје Министарству унутрашњих послова (МУП) при регистрацији возила, а другу задржава осигуравач. Испод назива полисе на овој копији одштампан је текст „За осигуравача”. Трећу копију полисе задржава организациони део осигуравача/заступник осигуравача/технички преглед. Испод назива полисе на овој копији одштампан је текст „За заступника”.

 



5. Образац полисе штампа Завод.


Друштво за осигурање је дужно да Заводу, на почетку сваке календарске године, достави годишњи план потреба за полисама, с тим што захтев за испоруку појединачних наруџбина образаца полисе, у складу с тим планом, доставља најкасније седам дана пре дана испоруке по том захтеву. 


Трошкове штампања образаца полисе сноси друштво за осигурање које је наручило њихово штампање, које је дужно да, најкасније при преузимању тих образаца, Заводу достави доказ о извршеној уплати накнаде на име ових трошкова. 

 



6. После предаје образаца полисе друштву за осигурање, Завод обавештава Удружење о серијским бројевима полиса које је то друштво за осигурање преузело.

 



7. Друштво за осигурање и Удружење воде евиденцију о полисама и свим подацима из полиса – применом информационих система који обезбеђују прибављање свеобухватних и тачних података, у складу с потребама и захтевима пословања, чување и обраду тих података, њихову правовремену доступност заинтересованим корисницима, високу поузданост и заштиту података од неовлашћеног приступа, континуитет пословања, одговарајући капацитет и перформансе у складу са обимом посла у поступку вођења ове евиденције, као и поуздану везу за размену података са учесницима у процесу те евиденције.


Информациони системи из става 1. ове тачке треба да подрже захтеве из тог става и тач. од 8. до 12. ове одлуке, као и да обезбеде вођење евиденције о свим подацима садржаним у полиси.


У поступку издавања полисе, лица овлашћена за продају полиса користе она софтверска решења за унос података у полису и за њено издавање, тј. штампање која обезбеђују правовремено достављање података друштву за осигурање и Удружењу.

 



8. Подаци који се односе на евиденцију електронски се размењују између друштава за осигурање, Удружења и лица овлашћених за продају полиса, у складу са актима Удружења, а списак ових лица доступан је на Интернет страници Удружења.

 


9. Друштво за осигурање доставља Удружењу податке о правним лицима/заступницима у осигурању/техничким прегледима с којима има закључен уговор о заступању у осигурању, као и о запосленима у друштву за осигурање овлашћеним за продају полиса, и запосленима код правних лица/заступника у осигурању/техничких прегледа с којима друштво за осигурање има закључен уговор о заступању у осигурању*.


Народна банка Србије омогућиће Информационом центру Удружења електронско преузимање података о лицима којима је издата, односно одузета дозвола за обављање послова заступања у осигурању, као и о лицима којима је издато, односно одузето овлашћење за обављање тих послова.


	 *Службени гласник РС, број 99/2010

 



10. На основу електронског захтева лица овлашћеног за продају полиса да му се додели регистарски број полисе – Удружење аутоматски том лицу одмах додељује први расположиви регистарски број полисе, који му омогућава да штампа полису. 


Захтев из става 1. ове тачке нарочито садржи следеће податке: 


1) о осигуравачу (матични број);


2) о серијском броју полисе, датуму почетка и датуму истека полисе;


3) о осигуранику, примаоцу лизинга, односно закупцу (име и презиме и јединствени матични број грађана – за физичко лице, односно пословно име и матични број – за правно лице);


4) о моторном возилу (регистарска ознака и број шасије);


5) о претходном осигурању (матични број претходног осигуравача, регистарски број претходне полисе и претходни премијски степен).


Полиса се штампа електронски – применом интегрисаног информационог система.


Након добијеног регистарског броја полисе, лице овлашћено за продају полиса дужно је да податке из тачке 7. ове одлуке одштампа на обрасцу полисе и да их електронски достави друштву за осигурање које је издавалац полисе, у складу са општим актима тог друштва.

 



11. Регистарски број полисе не додељује се у следећим случајевима:


1) кад је за исти број шасије моторног возила за текући период осигурања већ издата важећа полиса;


2) кад лице које је упутило захтев за доделу овог броја нема овлашћење друштва за осигурање за послове продаје полиса;


3) кад лице које је упутило захтев за доделу овог броја нема овлашћење Народне банке Србије за обављање послова заступања у осигурању, или му је то овлашћење одузето;


4) кад је серијски број полисе сторниран, издат другом возилу, припада полиси која је украдена или изгубљена, полиси коју није вратило лице које је престало да обавља послове продаје осигурања или полиси која је проглашена неважећом;


5) кад захтев за доделу овог броја не садржи податке из тачке 10. став 2. ове одлуке.


Удружење електронски обавештава друштво за осигурање о одбијању захтева за доделу регистарског броја полисе, уз навођење разлога за одбијање.

 



12. Друштво за осигурање верификује примљене податке о издатим/продатим полисама и електронски потписане полисе петнаестодневно доставља Удружењу, на начин прописан тачком 7. ове одлуке.


Удружење доставља Народној банци Србије списак свих полиса, по осигуравачима, код којих се установи разлика између првобитних података из захтева за доделу регистарског броја полисе и података из става 1. ове тачке.


Друштво за осигурање и Удружење дужни су да у својим информационим системима обезбеде све податке о извршеним променама – модификацијама (име и презиме лица које је извршило измену податка, тачан датум и време измене), као и податке о хронологији, односно току тих промена (вредност претходног податка).

 



13. Друштво за осигурање води евиденцију о задуженим/раздуженим полисама по свим нивоима – применом информационог система из тачке 7. ове одлуке. 

 



14. Удружење доставља Народној банци Србије, на њен захтев, податке о којима води евиденције у складу са овом одлуком.

 


15. Друштво за осигурање дужно је да од 1. априла 2011. године* води евиденцију о продатим полисама на обрасцу полисе штампаном у складу са овом одлуком.


Друштво за осигурање ће у евиденцију из става 1. ове тачке одговарајуће податке за 2010. годину преузети из евиденције коју је водило у складу с прописима и актима пословне политике који су важили до дана ступања на снагу ове одлуке.


*Службени гласник РС, број 99/2010

 


16. Друштво за осигурање може издавати полисе на обрасцима штампаним у складу с прописима који су важили до дана ступања на снагу ове одлуке – до 31. марта 2010. године*. 


*Службени гласник РС, број 99/2010

 



17. Изузетно од тачке 5. став 2. ове одлуке, годишњи план потреба за полисима за 2011. годину друштво за осигурање дужно је да достави Заводу до 1. јуна 2010. године.

 


18. До 31. марта 2011. године*, у захтев из тачке 10. став 2. одредба под 5 ове одлуке ће се, уместо податка о регистарстком броју полисе кад тај податак није расположив, уносити податак о серијском броју полисе.


*Службени гласник РС, број 99/2010

 



19. Ова одлука ступа на снагу осмог дана од дана објављивања у „Службеном гласнику РС”.


 


  О. број 34


  У Београду, 12. маја 2010. године


  Гувернер


  Народне банке Србије,


  Радован Јелашић, с.р.