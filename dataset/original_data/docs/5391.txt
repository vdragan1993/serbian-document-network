На основу члана 49. став 3. Закона о туризму („Службени гласник РС”, број
36/09),

 
Министар економије и регионалног развоја доноси

 

ПРАВИЛНИК

о ближим условима у погледу простора и
опреме које мора да испуњава туристичка агенција која непосредно пружа услуге
путнику


„Службени гласник РС“, број 78 од 23.
септембра 2009.

 

Члан 1.

 
Овим правилником прописују се ближи услови у погледу простора и опреме које
мора да испуњава туристичка агенција која непосредно пружа услуге путнику. 

 

Члан 2.

 
Туристичка агенција која непосредно пружа услуге путнику, услуге пружа у
посебно организованом пословном простору, уређеном и опремљеном за пружање тих
услуга. 

 
Посебно организованим пословним простором, у смислу овог правилника, не
сматрају се пословне просторије у којима се обављају друге делатности или које
истовремено служе и за становање. 

 

Члан 3.

 
Пословни простор у коме се непосредно пружају услуге путнику садржи:

 
1) продајно место, са пултом или гарнитуром за седење; 

 
2) опрему за излагање програма путовања; 

 
3) полице или ормане за документацију; 

 
4) челичну касу. 

 
Пословни простор са више од два продајна места опрема се додатном гарнитуром за
седење. 

 

Члан 4.

 
У пословном простору у коме се непосредно пружају услуге путнику обезбеђују се
уређаји и опрема за комуникацију и то: директан телефон; телефакс; рачунар;
штампач. 

 

Члан 5.

 
Ако се у пословном простору обављају мењачки послови видно се истиче обавештење
о томе на српском језику и најмање на једном страном језику. 

 

Члан 6.

 
Туристичка агенција која непосредно пружа услуге путнику искључиво путем
интернета пословни простор не мора да опреми у складу са овим правилником. 

 

Члан 7.

 
Даном ступања на снагу овог правилника престаје да важи Правилник о ближим
условима опремања пословних просторија као и о условима за лица која обављају
послове туристичког посредовања („Службени гласник РС”, број 57/94). 

 

Члан 8.

 
Овај правилник ступа на снагу осмог дана од дана објављивања у „Службеном
гласнику Републике Србије”. 

 


 

 

 
Број 300-110-00-00119/2009-16

 
У Београду, 25. августа 2009. године

 
Министар,

 
Млађан Динкић, с.р.