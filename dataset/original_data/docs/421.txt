На
основу члана 43. став 3. Закона о Влади („Службени гласник РС”, бр. 55/05 и
71/05 – исправка) и члана 61. став 1. Закона о државној управи („Службени гласник
РС”, број 79/05),
Влада
доноси
 
 
ЗАКЉУЧАК
о поступку оглашавања
првог јавног конкурса за положаје које попуњава Влада
„Службени
гласник РС“, број 75 од 8. септембра 2006.
 
 
I
Овај
закључак односи се само на поступак оглашавања првог јавног конкурса за положаје
које попуњава Влада. 
 
II
1.
Ради спровођења јавног конкурса за попуњавање положаја у министарствима, посебним
организацијама, службама Владе и положаја начелника управног округа, Републичког
јавног правобраниоца и заменика Републичког јавног правобраниоца, најпре онај ко
је надлежан да Влади предложи кандидата за постављење на положај доноси решење о
попуњавању положаја.
2.
Решење о попуњавању положаја доставља се Служби за управљање кадровима и Високом
службеничком савету. 
Служби
за управљање кадровима уз решење о попуњавању положаја достављају се: а) докази
о томе да су испуњени услови за попуњавање положаја (доказ да је положај предвиђен
правилником о унутрашњем уређењу и систематизацији радних места и доказ да се попуњавање
положаја уклапа у донесени кадровски план, односно да су у буџету за 2006. годину
обезбеђена средства за попуњавање положаја или да је Влада дала сагласност за попуњавање
положаја); б) подаци који су потребни за оглашавање јавног конкурса: назив и седиште
органа у коме се попуњава положај; назив положаја са описом послова; колико траје
рад на положају; место рада; услови за рад на положају и рок у коме се подносе пријаве
на јавни конкурс.
Високом
службеничком савету уз решење о попуњавању положаја достављају се подаци о условима
за рад на положају са описом послова.
3.
Решење о попуњавању положаја директора посебне организације и директора службе Владе
који је одговоран председнику Владе – доноси председник Владе.
Решење
о попуњавању положаја помоћника министра, секретара министарства, директора органа
управе у саставу министарства и помоћника директора органа управе у саставу министарства
– доноси министар.
Решење
о попуњавању положаја заменика и помоћника директора посебне организације – доноси
директор посебне организације. 
Решење
о попуњавању положаја директора службе Владе који је одговоран Генералном секретару
Владе – доноси Генерални секретар Владе.
Решење
о попуњавању положаја заменика и помоћника Генералног секретара Владе – доноси Генерални
секретар Владе.
Решење
о попуњавању положаја заменика и помоћника директора службе Владе – доноси директор
службе Владе.
Решење
о попуњавању положаја Републичког јавног правобраниоца – доноси министар правде.
Решење
о попуњавању положаја заменика Републичког јавног правобраниоца – доноси Републички
јавни правобранилац.
Решење
о попуњавању положаја начелника управног округа – доноси министар за државну управу
и локалну самоуправу.
 
III
1.
Служба за управљање кадровима, у року од три дана од дана када је примила решење
о попуњавању положаја и доказе и податке, утврђује да ли су испуњени услови за попуњавање
положаја и о томе писмено обавештава оног ко је донео решење о попуњавању положаја.
2.
Високи службенички савет, по правилу, у року од три дана од дана када је примио
решење о попуњавању положаја и податке о условима за рад на положају са описом послова,
решењем именује конкурсну комисију за спровођење јавног конкурса за попуњавање положаја.
Потом
конкурсна комисија одређује, сагласно Правилнику о стручним оспособљеностима, знањима
и вештинама које се проверавају у изборном поступку, начину њихове провере и мерилима
за избор на радна места („Службени гласник РС”, број 64/06) какве се стручне оспособљености,
знања и вештине кандидата вреднују у изборном поступку и начин на који се проверавају
и о томе писмено обавештава Службу за управљање кадровима.
3.
Ако су испуњени услови за попуњавање положаја, Служба за управљање кадровима оглашава
јавни конкурс за попуњавање положаја у року од четири дана. 
Поред
података које је примила уз решење о попуњавању положаја Служба за управљање кадровима
наводи у огласу о јавном конкурсу и следеће податке: стручне оспособљености, знања
и вештине које је конкурсна комисија одредила да ће се вредновати у изборном поступку
и начин њихове провере; име и презиме лица задуженог за давање обавештења о јавном
конкурсу; адресу на коју се подносе пријаве на јавни конкурс; доказе који се прилажу
уз пријаву на јавни конкурс и садржину пријаве на јавни конкурс.
Рок
од четири дана за оглашавање јавног конкурса почиње да тече наредног дана од дана
када Служба за управљање кадровима прими од конкурсне комисије писмено обавештење
о томе какве се стручне оспособљености, знања и вештине кандидата вреднују у изборном
поступку и начин на који се проверавају.
 
IV
Овај
закључак објавити у „Службеном гласнику Републике Србије”.
  
05 број 111-8316/2006-1
У Београду, 7. септембра 2006. године
Влада
Потпредседник,
Ивана Дулић Марковић, с.р.