Редакцијски пречишћен текст
 
 
На основу члана 9. став 2. Закона о обављању саветодавних и стручних послова у области пољопривреде („Службени гласник РС”, број 30/10),
Министар пољопривреде и заштите животне средине доноси
 
ПРАВИЛНИК
о ближим условима за издавање лиценце за обављање саветодавних послова у пољопривреди
"Службени гласник РС", бр. 
	80 од 30. јула 2014, 86 од 15. августа 2014 - исправка
 
Члан 1.
Овим правилником ближе се прописују услови за издавање лиценце за обављање саветодавних послова у пољопривреди (у даљем тексту: лиценца).
Члан 2.
Лиценца може да се изда физичком лицу које, у складу са законом којим се уређује обављање саветодавних и стручних послова у области пољопривреде, има: 
	
1) стечено високо образовање на студијама другог степена (дипломске академске студије – мастер, специјалистичке академске студије, специјалистичке струковне студије), односно на основним студијама у трајању од најмање четири године;
2) најмање једну годину искуства на пословима из области пољопривреде; 
	
3) сертификат о завршеној едукацији/тренингу из области саветодавних послова у пољопривреди (у даљем тексту: Сертификат).
Поред услова из става 1. овог члана лиценца може да се изда ако: 
1) се поднесе захтев за издавање лиценце из Прилога 1 – Захтев за издавање/обнављање лиценце за обављање саветодавних послова у пољопривреди, који је одштампан уз овај правилник и чини његов саставни део;
2) Сертификат садржи податке из члана 3. овог правилника.
Члан 3.
Сертификат је документ који се први пут користи за добијање лиценце и који нарочито садржи:
1) назив организацијe за обуку и усавршавање пољопривредних саветодаваца овлашћенe од министра надлежног за послове пољопривреде, односно од руководиоца надлежног органа аутономне покрајине (у даљем тексту: Oвлашћена организација) којa је издала Сертификат;
2) број и датум решења о одређивању Овлашћене организације;
3) име и презиме, име једног родитеља, јединствени матични број (ЈМБГ) и место рођења физичког лица коме је Сертификат издат;
4) број под којим је физичко лице заведено у евиденцији Овлашћене организације;
5) укупан број бодова за остварене резултате физичког лица коме је Сертификат издат;
6) датум и место издавања Сертификата; 
7) податке о начину на који је одређено лице остварило резултате потребне за издавање Сертификата (завршене едукације/тренинзи, стручни и научни степен и радни стаж физичког лица) са бодовима за сваки од oстварених резултата и укупним бројем остварених бодова који се уписују у Прилог 2 – Листа бодовања остварених резултата, који је одштампан уз овај правилник и чини његов саставни део.
Члан 4.
Поред услова из члана 2. овог правилника, за издавање лиценце потребно је да:
1) укупан број бодова за остварене резултате физичког лица из члана 3. тач. 5) и 7) овог правилника буде исти и да износи најмање 26 бодова; 
	
2) се од бодова из става 1. тачка 1) овог члана најмање шест бодова оствари за завршене едукације/тренинге из области методологија саветодавног рада у трајању од укупно три дана и да се најмање десет бодова оствари за завршене едукације/тренинге из области саветодавних послова у пољопривреди у трајању од укупно пет дана, у складу са годишњим планом усавршавања пољопривредних саветодаваца и пољопривредних произвођача Овлашћене организације. 
	
Ако је у Сертификат уписан већи број бодова од броја бодова из става 1. тачка 1) овог члана, бодови преко прописаног минимума се не узимају у обзир за обнављање лиценце.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”. 
	
Број 110-00-72/2014-09
У Београду, 21. јула 2014. године 
Министар,
проф. др Снежана Богосављевић Бошковић, 
	с.р.
 
Прилози
 
НАПОМЕНА 
	ИЗДАВАЧА: Исправком Правилника о ближим условима за издавање лиценце за 
	обављање саветодавних послова у пољопривреди ("Службени гласник РС", број 
	86/2014), у Правилнику о ближим условима за издавање лиценце за обављање 
	саветодавних послова у пољопривреди исправљен је Прилог 2 - Листа бодовања 
	остварених резултата (види став 1. Исправке - 86/2014).
Прилог 1 -
	Захтев 
	за издавање/обнављање лиценце за обављање саветодавних послова у 
	пољопривреди
Прилог 2 -
	Листа 
	бодовања остварених резултата