На основу члана 311. став 3. Закона о општенародној
одбрани („Службени гласник СРС“, број 25/84),
Директор Републичке геодетске управе у споразуму са
републичким секретаром за народну одбрану, прописује
 
 
ПРАВИЛНИК

о начину коришћења и увиду у геодетске планове појединих врста 
	водова и подземних објеката и геодетске прегледне планове свих врста водова 
	и подземних објеката
„Службени гласник
СРС”, број 5 од 22. фебруара 1986.
 
 
Члан 1.
Овим
правилником утврђује се начин коришћења и увида у геодетске планове појединих
водова и подземних објеката и геодетске прегледне планове свих врста водова и
подземних објеката насељених места и градова.
Давање
на коришћење и увид геодетских планова и геодетских прегледаних планова врши се
на начин прописан овим правилнком ако другим прописом није другачије одређено.
 
Члан 2.
Под
геодетским плановима појединих водова и подземних објеката у смислу овог
правилника подразумевају се планови и подаци на основу којих су израђени
планови појединих водова и подземних објеката (водовод, канализација, топловод,
нафтовод, гасовод, електроенергетска мрежа, телекомуникације, дренажа,
индустријски водоводи и сл.), као и уређаји и постројења који су уграђени или
изграђени на овим водовима (окна, стубови, трафостанице, антене, одашиљачи, репетитори,
арматуре, централе, топлане, бунари и сл.) и подземни објекти изграђени испод
површине земље (гараже, складишта и други објекти за смештај запаљивих
течности, гаса и експлозивних материја, резервоари, пешачки прелази, тунели,
склоништа, метрои, подруми и сл.) – у даљем тексту: геодетски планови.
Под
геодетским прегледним плановима свих врста водова и подземних објеката
насељених места и градова, у смислу овог правилника, подразумевају се планови
на којима су шематски приказани сви водови и подземни објекти насељених места и
градова (у даљем тексту: геодетски прегледни планови).
 
Члан 3.
Увид
у геодетске планове и геодетске прегледне планове слободан је, осим ако
посебним прописима, за поједине водове и подземне објекте или за поједине
податке о њима, није искључен или ограничен.
Увид
у геодетске планове и геодетске прегледне планове врши се у просторијама органа
управе надлежног за геодетске послове, у присуству овлашћеног радника тог
органа.
Приликом
увида у геодетске планове и геодетске прегледне планове, није дозвољено
прављење преписа, прибележака, скица и слично.
 
Члан 4.
Копије
геодетских планова и геодетских прегледних планова могу се давати на коришћење
само за службене потребе основним и другим организацијама удруженог рада,
месним заједницама, самоуправним интересним заједницама, међуопштинским
регионалним заједницама и другим самоуправним организацијама и заједницама (у
даљем тексту: самоуправне организације и заједнице), друштвено-политичких и
других друштвених организација и органа друштвено-политичких заједница (у даљем
тексту: друштвене организације и органи).
 
Члан 5.
Самоуправне
организације и заједнице, друштвене организације и органи, који имају потребу
да им се изда копија геодетског плана и геодетског прегледног плана, или
намеравају да изврше увид у ове податке, подносе надлежном геодетском органу
захтев у коме наводе које податке траже и за које сврхе.
 
Члан 6.
Самоуправне
организације и заједнице, друштвене организације и органи, чији се захтеви
односе на издавање копија геодетских планова и геодетских прегледних планова,
преузимају обавезу да ће податке чувати и користити у сврхе за које су тражени,
на тај начин што овлашћено лице подносиоца захтева потписује писмену обавезу
чији је текст одштампан као прилог број 1. овог правилника и чини његов
саставни део.
Ако
самоуправне организације и заједнице, друштвене организације и органи више пута
преузимају податке из става 1. овог члана код истог органа, што се мора назначити
у захтеву, прилажу обавезу само уз први захтев.
 
Члан 7.
На
свакој издатој копији геодетског плана или геодетског прегледног плана,
надлежни геодетски орган ставља ознаку о степену тајности издатих података, у
складу са прописима Савезног извршног већа о критеријумима за утврђивање
података значајних за општенародну одбрану и мерама заштите таквих података.
 
Члан 8.
Геодетски
планови и геодетски прегледни планови могу се користити за научна истраживања у
области од значаја за општенародну одбрану заједно са страним физичким или
правним лицима или за потребе тих лица, на начин прописан одредбама члана 309.
Закона о општенародној одбрани („Службени гласник СРС”, број 25/84).
 
Члан 9.
Надлежни
геодетски орган води књигу евиденције у тврдом повезу о издатим геодетским
плановима и подацима из елабората водова и подземних објеката.
Евиденција
из става 1. овог члана нарочито садржи назив корисника података, број и датум
захтева, који су подаци дати на коришћење, број обавезе и датум њеног пријема,
потпис лица које је преузело податке (према прилогу број 2, који чини саставни
део овог правилника).
 
Члан 10.
Овај
правилник ступа на снагу осмог дана од дана објављивања у „Службеном гласнику
Социјалистичке Републике Србије”.
  
01 број 956-1/85
У Београду, 11. децембра
1985. године

Републичка геодетска
управа
Директор
инж. 
Војислав
Дутина, с.р.
 
 
 
Прилог број 1
ОБАВЕЗА
О НАЧИНУ КОРИШЋЕЊА
ГЕОДЕТСКИХ ПЛАНОВА ПОЈЕДИНИХ ВРСТА ВОДОВА И ПОДЗЕМНИХ ОБЈЕКАТА И ГЕОДЕТСКИХ
ПРЕГЛЕДНИХ ПЛАНОВА СВИХ ВРСТА ВОДОВА И ПОДЗЕМНИХ ОБЈЕКАТА
 
Упознати
смо да геодетски планови појединих врста водова и подземних објеката и подаци
на основу којих су израђени ови планови и геодетски прегледни планови свих
врста водова и подземних објеката имају службени карактер па се у погледу
њиховог коришћења обавезујемо:
 
1.
да ћемо примљене копије геодетских планова појединих врста водова и подземних
објеката, податке на основу којих су планови израђени и геодетске прегледне
планове свих врста водова и подземних објеката користити само за службене
потребе и за сврхе за које су тражени,
 
2.
да ћемо се код коришћења геодетских планова појединих врста водова и подземних
објеката, као и података на основу којих су планови израђени и геодетских
прегледних планова за научна истраживања са иностраним физичким и правним
лицима или за потребе тих лица, придржавати одредаба члана 309. Закона о
општенародној одбрани („Службени гласник СРС”, број 25/84),
 
3.
да ћемо водити евиденцију о овим подацима и њиховом коришћењу,
 
4.
да ћемо у случају губљења или злоупотребе поменутих података предузети потребне
мере за утврђивање околности под којима је до тога дошло и о томе обавестити
надлежни геодетски орган управе.