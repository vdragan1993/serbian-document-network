На основу члана 33. ст. 2. и 3. Закона о Влади („Службени гласник РС”, бр. 55/05,71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
ОДЛУКУ
о образовању Радне групе за реализацију активности у вези са поверавањем индиректног управљања програмом ИПАРД 
"Службени гласник РС", број 5 од 25. јануара 
				2017.
   
1. Образује се Радна група за реализацију активности у вези са поверавањем индиректног управљања програмом ИПАРД (у даљем тексту: Радна група).
2. Задаци Радне групе су:
1) израда Плана активности за отклањање свих недостатака у вези са обезбеђивањем услова за поверавање индиректног управљања програмом ИПАРД у оквиру ИПА финансијске перспективе 2014–2020;
2) прикупљање, праћење и анализирање података о предузетим мерама и активностима за отклањање свих недостатака у вези са обезбеђивањем услова за спровођење ИПАРД програма;
3) иницирање измене прописа и других мера са циљем отклањања недостатака у вези са обезбеђивањем услова за спровођење ИПАРД програма;
4) јачање међуинституционалне сарадње између органа државне управе и служби Владе чији су представници укључени у рад Радне групе са циљем отклањања недостатака у вези са обезбеђивањем услова за спровођење ИПАРД програма;
5) разматрање, давање предлога, мишљења и стручних образложења у вези са свим другим питањима од значаја за отклањањe недостатака у вези са обезбеђивањем услова за спровођење ИПАРД програма.
3. У Радну групу именују се:
– за председникa:
Јелена Стојовић, државни секретар у Министарству финансија, национални службеник за одобравање;
– за заменика председника:
Жељко Радошевић, државни секретар у Министарству пољопривреде и заштите животне средине;
– за чланове:
1) Душан Брајковић, помоћник министра финансија,
2) Радојко Обрадовић, посебни саветник министра пољопривреде и заштите животне средине,
3) Зоран Јањатовић, вршилац дужности помоћника министра пољопривреде и заштите животне средине,
4) Жарко Радат, вршилац дужности директора Управе за аграрна плаћања, Министарство пољопривреде и заштите животне средине,
5) Радивој Надлачки, саветник министра пољопривреде и заштите животне средине за аграрну политику,
6) Ана Илић, вршилац дужности заменика директора Канцеларије за европске интеграције,
7) Слободан Карановић, заменик директора Канцеларије за ревизију система управљања средствима Европске уније,
8) Дражен Маравић, вршилац дужности помоћника министра државне управе и локалне самоуправе.
4. Радна група може тражити податке, документа и извештаје од органа државне управе и служби Владе у вези са извршавањем задатака из тачке 2. ове одлуке.
5. Радна група се образује до завршетка процеса поверавања управљања програмом ИПАРД.
6. Радна група се састаје по потреби, а најмање једном месечно.
7. Састанцима Радне групе могу, по позиву, присуствовати и представници других органа државне управе и служби Владе који нису чланови Радне групе, као и представници других организација и институција и други стручњаци.
8. Стручне и административне послове за потребе Радне групе обавља Министарство финансија.
9. Радна група подноси извештаје о раду надлежном одбору Владе, министру финансија и министру пољопривреде и заштите животне средине, најмање сваких 60 дана.
10. Ова одлука ступа на снагу осмог дана од дана објављивања у „Службеном гласнику Републике Србије”.
05 броj 02-239/2017
У Београду, 24. јануара 2017. године
Влада
Председник,
Александар Вучић, с.р.