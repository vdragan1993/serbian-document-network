На основу члана 14. Закона о истраживању несрећа у ваздушном, железничком и водном саобраћају („Службени гласник РС”, број 66/15), члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о плану хитних мера помоћи жртвама и њиховим породицама у случају несреће у саобраћају
"Службени гласник РС", број 63 од 15. јула 
				2016. 
 
Члан 1.
Овом уредбом прописује се план хитних мера помоћи жртвама и њиховим породицама у случају несреће у ваздушном, железничком и водном саобраћају који се односи на превоз, смештај и медицинску помоћ жртвама и њиховим породицама.
Члан 2.
У пружању помоћи жртвама и њиховим породицама у случају несреће у ваздушном, железничком и водном саобраћају (у даљем тексту: несрећа у саобраћају) учествују органи државне управе, организације, органи јединица локалне самоуправе, привредна друштва и друга правна лица, физичка лица, као и предузетници.
Члан 3.
Координацију пружања помоћи из члана 2. ове уредбе врши орган државне управе надлежан за послове заштите и спасавања који одређује лице за координацију за пружање помоћи жртвама и њиховим породицама у случају несрећа у саобраћају (у даљем тексту: координатор).
Координатор од свих учесника у несрећи у саобраћају прибавља информације о стању жртава и њихових породица, потреби организовања њиховог превоза и смештаја, који доставља јединицама локалне самоуправе и другим учесницима у заштити и спасавању.
Члан 4.
Центар за истраживање несрећа у саобраћају обавештава координатора да се догодила несрећа у саобраћају.
Члан 5.
Оператери ваздухоплова који обављају јавни авио-превоз и оператери аеродрома у ваздушном саобраћају, доносе сопствене планове хитних мера за помоћ жртвама и њиховим породицама које укључују превоз, смештај и медицинску помоћ жртвама и њиховим породицама у случају несрећа, у складу са прописима који уређују област ваздушног саобраћаја.
Управљач железничке инфраструктуре и железнички превозиоци у железничком саобраћају, доносе сопствене планове хитних мера за помоћ жртвама и њиховим породицама, у складу са прописима који уређују безбедност и интероперабилност железничког саобраћаја.
Домаћи бродари који врше превоз у унутрашњој пловидби и домаће поморске компаније које врше превоз у поморској пловидби, доносе сопствене планове хитних мера за помоћ жртвама и њиховим породицама које укључују превоз, смештај и медицинску помоћ жртвама и њиховим породицама у случају несрећа у водном саобраћају, у складу са прописима који уређују пловидбу на унутрашњим водама.
Члан 6.
Здравствена установа која је најближа месту несреће врши збрињавање жртава несреће у саобраћају и пружа хитну медицинску помоћ на лицу места, а ако има потребе упућује их у одговарајуће здравствене установе.
У случају да најближа здравствена установа, јединица локалне самоуправе, организације, нису довољни за пружање помоћи жртвама и њиховим породицама у случају несрећа у саобраћају, већих размера, министарство надлежно за послове одбране обезбеђује учешће организационих делова министарства надлежног за послове одбране и Војске Србије за пружање помоћи у превозу, смештају и медицинској помоћи.
Члан 7.
Организацију превоза и смештаја жртава и њихових породица врше јединице локалне самоуправе преко правних и физичких лица који располажу превозним средствима и смештајним капацитетима на терет оператера у ваздушном саобраћају, управљача и железничких превозиоца у железничком саобраћају, бродара и поморских компанија у водном саобраћају.
Члан 8.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-6384/2016
У Београду, 15. јула 2016. године
Влада
Председник,
Александар Вучић, с.р.