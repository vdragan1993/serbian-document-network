На основу члана 18. став 1. Закона о регулисању јавног дуга Републике Србије по основу неисплаћене девизне штедње грађана положене код банака чије је седиште на територији Републике Србије и њиховим филијалама на територијама бивших република СФРЈ („Службени гласник РС”, брoj 108/16) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
УРЕДБу
о поступку за утврђивање права на исплату девизне штедње грађана 
"Службени гласник РС", број 8 од 3. фебруара 
				2017.
 
I. УВОДНА ОДРЕДБА
Члан 1.
Овом уредбом уређују се образац пријаве потраживања и начин пријављивања потраживања по основу неисплаћене девизне штедње грађана из члана 1. Закона о регулисању јавног дуга Републике Србије по основу неисплаћене девизне штедње грађана положене код банака чије је седиште на територији Републике Србије и њиховим филијалама на територијама бивших република СФРЈ („Службени гласник РС”, број 108/16) (у даљем тексту: Закон), начин обраде документације која се доставља уз пријаву потраживања, начин вршења конверзије штедних улога у амортизационе обвезнице и начин њиховог књиговодственог евидентирања, начин уписа амортизационих обвезница у Централни регистар, депо и клиринг хартија од вредности (у даљем тексту: Централни регистар), исплата амортизационих обвезница и извештавања.
II. ОБРАЗАЦ ПРИЈАВЕ ПОТРАЖИВАЊА И НАЧИН ПРИЈАВЉИВАЊА ПОТРАЖИВАЊА
Члан 2.
Девизни штедиша из члана 5. Закона (у даљем тексту: девизни штедиша), ради остваривања права на исплату девизне штедње из члана 1. Закона, подноси пријаву потраживања на Обрасцу 1 – Пријава потраживања, који је одштампан уз ову уредбу и чини њен саставни део.
Члан 3.
Пријава потраживања се подноси непосредно Министарству финансија – Управи за јавни дуг (у даљем тексту: Управа) на адресу назначену у Обрасцу 1 – Пријава потраживања или поштом и не може се поднети електронским путем. 
Образац 1 – Пријава потраживања подноси се у три примерка. 
Члан 4.
Уз пријаву потраживања доставља се следећа документација:
1) оверена копија личне карте или пасоша девизног штедише;
2) оригинал уверења надлежног органа о променама пребивалишта; 
3) оригинал девизне штедне књижице;
4) оригинал изјаве девизног штедише дате под пуном кривичном и материјалном одговорношћу, оверене код надлежних органа, да своју девизну штедњу није пренео на друго лице;
5) оригинал потврде надлежних органа и институција бивших република СФРЈ на чијој територији су се налазиле филијале банака у којима је положена девизна штедња, о томе да девизни штедиша није остварио своје право по основу девизне штедње, нити да му је то право признато од стране бивших република СФРЈ; 
6) оригинали пoтврда из тачке 5) овог става надлежних органа свих бивших република СФРЈ у којима је девизни штедиша имао пребивалиште – ако је мењао пребивалиште у више република;
7) оригинал извода из матичне књиге венчаних или други документ из кога се види промена личног имена (име и презиме);
8) оригинал извода из матичне књиге рођених малолетног лица које је наследник девизне штедње.
У случају кад се о неком од докумената из става 1. овог члана води службена евиденција код органа у Републици Србији, а није достављен уз пријаву потраживања, Управа ће такав документ прибавити по службеној дужности, у складу са законом којим се уређује општи управни поступак.
Ако пријаву потраживања, у име и за рачун девизног штедише, подноси овлашћено лице, то лице, поред документације из става 1. овог члана, доставља оверену копију своје личне карте или пасоша, као и оригинал овлашћења који је надлежни орган оверио након дана објављивања позива за пријаву потраживања.
Ако је девизна штедња стечена наслеђивањем, наследник девизне штедње, поред документације из става 1. овог члана, доставља оригинал уверења надлежног органа о променама пребивалишта оставиоца, оригинал потврде из става 1. тач. 5) и 6) овог члана за оставиоца, оригинал извода из матичне књиге умрлих, као и оригинал правноснажног решења о наслеђивању.
Ако је више наследника девизне штедње, сваки наследник подноси пријаву потраживања у складу са овим чланом за свој наследни део. Када је један од наследника уз пријаву потраживања поднео оригинал девизне штедне књижице или ако је један од наследника остварио своје право на наплату девизне штедње у складу са прописима Републике Србије, сматра се да су и остали наследници поднели оригинал те књижице о чему обавештавају Управу. Када је један од наследника уз пријаву потраживања поднео документацију из става 4. овог члана, остали наследници могу о томе обавестити Управу и тада се сматра да су и они поднели ту документацију.
Ако је власник девизне штедње умро, а није правноснажно окончан поступак за расправљање заоставштине, наследник може поднети пријаву потраживања која садржи податке о власнику девизне штедње који је умро и уз коју доставља оригинал извода из матичне књиге умрлих. Документација из ст. 1. и 4. овог члана доставља се након правноснажно окончаног поступка за расправљање заоставштине. 
Подносилац пријаве потраживања мора потписати пријаву потраживања и у потпуности је одговоран за тачност података наведених у пријави потраживања.
Документација из овог члана доставља се заједно са преводом на српски језик који је оверен од стране овлашћеног тумача за српски језик. 
III. НАЧИН ОБРАДЕ ДОКУМЕНТАЦИЈЕ КОЈА СЕ ДОСТАВЉА УЗ ПРИЈАВУ ПОТРАЖИВАЊА
Члан 5.
Ако се пријава потраживања подноси непосредно, Управа евидентира пријаву потраживања према редоследу пријема и подносиоцу пријаве уручује потврду о пријему пријаве потраживања која садржи заводни број и датум пријема пријаве потраживања.
У случају кад подносилац пријаве потраживања непосредно подноси оригинал девизне штедне књижице, Управа му уручује потврду о пријему те књижице.
Члан 6. 
О примљеној пријави потраживања Управа образује спис предмета и податке из пријаве потраживања уноси у посебну базу података. 
О списима предмета из става 1. овог члана Управа води посебну евиденцију.
Члан 7.
Комисија из члана 9. Закона (у даљем тексту: Комисија), проверава комплетност примљене документације уз пријаву потраживања и поступа даље у складу са Законом.
Члан 8.
Ради провере тачности података и документације која је достављена уз пријаву потраживања, Управа упућује захтев банкама код којих је положена девизна штедња, односно њиховим правним следбеницима, као и банкама које су у складу са прописима преузеле послове у вези са исплатом девизне штедње положене код банака над којима је покренут поступак стечаја или ликвидације, а код којих се воде девизни штедни улози, да доставе расположиве податке о тим улозима.
Уз захтев из става 1. овог члана, достављају се копије девизне штедне књижице и потврда из члана 4. став 1. тач. 5) и 6) ове уредбе. 
Банке из става 1. овог члана су дужне да, у року од 30 дана од дана пријема захтева из става 1. овог члана, доставе Управи потврду о стању девизног штедног улога, односно потврду о промету девизног штедног улога.
Банке код којих је положена девизна штедња, односно њихови правни следбеници, у потврди о стању девизног штедног улога исказују стање девизне штедње на дан 31. мај 2016. године утврђено у складу са чланом 4. став 1. ал. прва, друга и трећа, чланом 4. став 2. и чланом 7. став 3. Закона. 
Ако банке из става 4. овог члана при усаглашавању података из захтева Управе са подацима из својих евиденција, утврде неслагање, потврду о стању девизног штедног улога достављају Управи према стању девизног штедног улога са којима банке располажу. 
Ако девизни штедиша има више штедних улога код једне од банака из става 1. овог члана, банка из става 4. овог члана утврђује стање по сваком штедном улогу и податке о томе наводи у потврди о стању девизних штедних улога.
Банке које су у складу са прописима преузеле послове у вези са исплатом девизне штедње положене код банака над којима је покренут поступак стечаја или ликвидације, у потврди о промету девизног штедног улога исказују промет девизног штедног улога од дана преузимања те девизне штедње.
Потврде из става 3. овог члана издају се на Обрасцу 2 – Потврда о стању девизног штедног улога и Обрасцу 3 – Потврда о промету девизног штедног улога, који су одштампани уз ову уредбу и чине њен саставни део. 
IV. НАЧИН ВРШЕЊА КОНВЕРЗИЈЕ ШТЕДНИХ УЛОГА У АМОРТИЗАЦИОНЕ ОБВЕЗНИЦЕ И ЊИХОВОГ КЊИГОВОДСТВЕНОГ ЕВИДЕНТИРАЊА
Члан 9.
Стање девизне штедње на дан 31. мај 2016. године које је утврђено у складу са чланом 4. став 1. ал. прва, друга и трећа, чланом 4. став 2. и чланом 7. став 3. Закона и исказано у потврди о стању девизног штедног улога представља стање неисплаћене девизне штедње које се конвертује у амортизационе обвезнице.
Конверзију штедних улога у амортизационе обвезнице врши Управа на предлог Комисије.
Вредност амортизационих обвезница које припадају девизном штедиши утврђује се тако што се стање девизне штедње из става 1. овог члана увећава за обрачунату камату по стопи од 0,5% на годишњем нивоу, почев од 1. јуна 2016. године до рокова доспећа рата обвезница.
Конверзија девизне штедње у амортизационе обвезнице утврђује се по девизном штедиши, односно у укупном износу по свим штедним улозима код једне или више банака.
Власници девизних штедних улога који су девизну штедњу стекли на основу правноснажног решења о наслеђивању, право на амортизационе обвезнице остварују сразмерно висини свог наследног дела.
Вредност извршене конверзије девизне штедње у амортизационе обвезнице наводи се у решењу Управе којим се утврђује право на исплату девизне штедње, са назнаком да обвезнице доспевају за наплату у десет једнаких полугодишњих рата, почев од 31. августа 2018. године и закључно са 28. фебруаром 2023. године. 
Члан 10.
По правноснажности решења Управе којим је утврђено право на исплату девизне штедње, Управа поништава оригинал девизне штедне књижице.
Поништени оригинал девизне штедне књижице Управа уручује девизном штедиши који је доставио оригинал девизне штедне књижице, а лицима из члана 4. став 5. ове уредбе потврду о томе да је оригинална девизна штедна књижица поништена.
Потврда из става 2. овог члана замењује поништени оригинал девизне штедне књижице и лице из члана 4. став 5. ове уредбе је ставља банци на увид приликом отварања власничког рачуна хартија од вредности и наменског девизног рачуна.
Члан 11.
На захтев девизног штедише, банка из члана 8. став 1. ове уредбе на основу документације из члана 17. став 2. Закона, отвара за девизног штедишу власнички рачун хартија од вредности у Централном регистру, као и наменски девизни рачун на који се, у роковима доспећа, преносе средства у висини доспеле рате. 
Ако девизни штедиша има девизну штедњу положену код више банака из члана 8. став 1. ове уредбе, рачуне из става 1. овог члана на његов захтев отвара једна од тих банака. 
Члан 12.
По издавању потврде о стању девизног штедног улога, односно потврде о промету девизног штедног улога, банка из члана 8. става 1. ове уредбе врши смањење стања у ванбилансним евиденцијама које су успостављене на основу Закона о регулисању јавног дуга Савезне Републике Југославије по основу девизне штедње грађана („Службени лист СРЈ”, број 36/02 и „Службени гласник РС”, бр. 80/04 – УС, 101/05 – др. закон и 108/16).
V. НАЧИН УПИСА И ИСПЛАТА АМОРТИЗАЦИОНИХ ОБВЕЗНИЦА
Члан 13.
Упис емисије амортизационих обвезница на емисиони рачун Републике Србије врши се на основу акта Владе о издавању обвезница Републике Србије, а пренос на власничке рачуне хартија од вредности лица која су остварила правo на исплату девизне штедње, односно право на амортизационе обвезнице, у Централни регистар, на основу података о тим лицима које Управа доставља Централном регистру. 
Даном уписа амортизационих обвезница из става 1. овог члана у Централни регистар, лица из става 1. овог члана постају законити имаоци амортизационих обвезница.
Члан 14.
Исплата рата у року доспећа у складу са чланом 5. Закона, врши се на захтев Управе, преко Централног регистра.
У року доспећа рата у складу са чланом 5. Закона, Управа врши уплату новчаних средстава на девизни рачун Централног регистра код Народне банке Србије.
Централни регистар преноси новчана средства на рачуне банака код којих су законити имаоци амортизационих обвезница отворили рачуне у складу са чланом 11. ове уредбе, а које врше пренос тих средстава на наменске девизне рачуне законитих ималаца амортизационих обвезница. 
Законити ималац амортизационих обвезница који је уписан у Централни регистар након доспећа једне или више рата, обавештава Управу о отвореним рачунима из члана 11. ове уредбе.
У случају из става 4. овог члана, исплату рата доспелих до уписа у Централни регистар врши Управа преносом средстава на новчани рачун законитог имаоца амортизационих обвезница у року од 60 дана од дана пријема обавештења из става 4. овог члана.
VI. ИЗВЕШТАВАЊА
Члан 15.
Ради преноса средстава из члана 14. став 5. ове уредбе, банка из члана 8. став 1. ове уредбе дужна је да обавести Управу о отвореним рачунима из члана 14. став 4. ове уредбе са навођењем података о власнику рачуна, бројевима рачуна и датумима њиховог отварања, до петог дана у месецу за претходни месец, почев од октобра 2018. године.
Члан 16.
О поднетим пријавама потраживања, утврђеним и оспореним правима на исплату девизне штедње Управа извештава Владу најмање два пута годишње. 
VII. ЗАВРШНА ОДРЕДБА
Члан 17.
Ова уредба ступа на снагу наредног дана од дана објављивања у „Службеном гласнику Републике Србије”. 
05 број 110-796/2017-3
У Београду, 3. фебруара 2017. године
Влада
Председник,
Александар Вучић, с.р.
 
Прилози

				Образац 1 - Пријава потраживања

				Образац 2 - Потврда о стању девизног штедног улога

				Образац 3 - Потврда о промету девизног штедног улога