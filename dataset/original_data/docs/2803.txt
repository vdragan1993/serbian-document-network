На основу члана 21. став 1. Закона о Народној банци
Србије („Службени гласник РС”, бр. 72/2003 и 55/2004) и члана 124. став 3.
Закона о банкама („Службени гласник РС”, бр. 107/2005), 
Гувернер Народне банке Србије доноси
  
ОДЛУКУ
о ближим условима и
начину давања сагласности за оснивање или стицање подређеног друштва банке
“Службени
гласник РС”, брoj 60 од 29. јуна 2007.
 
 
1. Овом одлуком прописују се ближи услови и начин
давања банци сагласности Народне банке Србије за оснивање или стицање
подређеног друштва у Републици Србији или иностранству (у даљем тексту:
сагласност).
Подређена друштва банке могу бити само лица у
финансијском сектору дефинисана чланом 2. Закона о банкама (у даљем тексту:
закон).
Подређена друштва банке из става 2. ове тачке могу бити
зависна или придружена друштва банке у смислу закона.
 
2. Банка која оснива, односно стиче подређено друштво
подноси Народној банци Србије писмени захтев за добијање сагласности.
Уз захтев из става 1. ове тачке, банка доставља
Народној банци Србије:
1) одлуку свог надлежног органа о оснивању, односно
стицању подређеног друштва;
2) податак о учешћу које ће банка имати у подређеном
друштву;
3) податке о квалификацији, искуству и пословној
репутацији лица предложеног у органе управљања подређеног друштва (пословна
биографија лица и препорука директора правног лица код кога је предложено лице
запослено или директора правног лица с којим то лице пословно сарађује);
4) предлог програма активности подређеног друштва банке
за период од три године у коме се нарочито наводе послови којима ће се
подређено друштво бавити, очекивани извори средстава, циљна група клијената,
план ширења послова и организационе мреже, као и пројекција биланса стања и
биланса успеха за годину у којој се подређено друштво оснива;
5) пројекцију утицаја подређеног друштва на пословање
банке за период од три године, израђену на основу предлога програма активности
подређеног друштва из одредбе под 4 овог става;
6) предлог процедура за управљање ризицима, процедура
унутрашње контроле и унутрашње ревизије, на нивоу банке и њеног подређеног
друштва, односно банкарске групе; 
7) податке о свим правним и физичким лицима која ће
имати учешће у подређеном друштву (пословно име, седиште и делатност правног
лица, власничка структура тог лица, име и адреса физичког лица, висина учешћа,
кратак приказ њихових пословних активности у претходне три године);
8) другу документацију за коју Народна банка Србије
закључи да је потребна.
 
3. Банка која стиче подређено друштво, поред
документације прописане тачком 2. ове одлуке, Народној банци Србије подноси и:
1) извештаје о ревизији финансијских извештаја
подређеног друштва за претходне две године и финансијске извештаје тог друштва
за најмање један период текуће године; 
2) податке о томе да ли то подређено друштво има власништво,
односно учешће у неком другом правном лицу, и од када, колики је апсолутни и
процентуални износ његовог власништва, односно учешћа у капиталу другог правног
лица према стању на дан који претходи дану подношења захтева за добијање
сагласности.
 
4. За оснивање, односно стицање подређеног друштва у
Републици Србији, и то даваоца финансијског лизинга, друштва за осигурање,
односно друштва за управљање добровољним пензијским фондом, банка није дужна да
достави податке, односно документацију из тачке 2. став 2, одредбе под 3, 4 и
7, ове одлуке.
 
5. Народна банка Србије даје сагласност ако процени: 
– да оснивање, односно стицање подређеног друштва неће
угрозити финансијско стање банке;
– да је изложеност банке ризицима у пословању у складу
с прописаним;
– да су показатељи пословања на консолидованом нивоу у
прописаним оквирима;
– да банка поседује систем организације, управљања,
одлучивања, унутрашње контроле и информационе технологије који омогућавају
адекватно управљање ризицима у пословању банкарске групе;
– да је структура банкарске групе транспарентна у мери
прописаној Законом;
– да оснивање, односно стицање подређеног друштва у
Републици Србији не доводи до повреде конкуренције на начин прописан Законом; 
– да постоји одговарајућа сарадња Народне банке Србије
с регулаторним телом државе у иностранству у којој банка оснива, односно стиче
подређено друштво.
 
6. О захтеву из тачке 2. ове одлуке, Народна банка
Србије доноси решење – у року од 30 дана од дана пријема уредног захтева.
 
7. Банка која је добила сагласност за оснивање, односно
стицање подређеног друштва као придруженог, ради стицања тог друштва као
зависног – Народној банци Србије подноси захтев за добијање сагласности и
документацију из тач. 2. и 3. ове одлуке. 
Сагласност из става 1. ове тачке, Народна банка Србије
даје под условима и на начин прописан овом одлуком.
 
8. Одредбе ове одлуке примењују се и на давање банци
претходне сагласности Народне банке Србије за стицање квалификованог учешћа, у
смислу закона којим се уређује тржиште хартија од вредности и других
финансијских инструмената. 
 
9. Прописана документација која се доставља у складу са
овом одлуком доставља се у оригиналу или у овереној копији, и не може бити
старија од шест месеци.
Документација из става 1. ове тачке мора бити на српском
језику, а ако је на страном језику – уз оригинал или оверену копију документа
доставља се и његов превод на српски језик, који је оверио судски тумач.
 
10. Подносилац захтева из ове одлуке дужан је да, у
смислу те одлуке, поред прописане документације, Народној банци Србије достави
и доказ да је уплатио накнаду прописану одлуком којом се утврђује јединствена
тарифа по којој се наплаћују накнаде за услуге које врши Народна банка Србије,
као и доказ о уплати републичке административне таксе у складу са законом којим
се уређују републичке административне таксе.
 
11. Ова одлука ступа на снагу наредног дана од дана
објављивања у „Службеном гласнику РС”. 
 
О. број 63
У Београду, 29. јуна 2007.
године
Гувернер
Народне банке Србије,
Радован Јелашић, с.р.