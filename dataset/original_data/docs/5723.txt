На основу члана 84. став 6. и члана 91а став 3. Закона о ветеринарству („Службени гласник РС”, бр. 91/05 и 30/10),
Министар пољопривреде, шумарства и водопривреде доноси 

 
ПРАВИЛНИК
о начину обележавања и регистрације свиња, као и о службеној контроли идентификације, обележавања и регистрације свиња

"Службени гласник РС", број 94 од 10. децембра 2010.

 
I. УВОДНЕ ОДРЕДБЕ
Члан 1.
Овим правилником ближе се прописује начин обележавања и регистрације свиња, најмањи број службених контрола, критеријуми за анализу ризика обележавања и регистрације свиња, као и садржај годишњег извештаја о спроведеној службеној контроли обележавања и регистрације свиња.
 
Члан 2.
Обележавању свиња подлежу све свиње које се налазе на територији Републике Србије на начин прописан овим правилником.
 
Члан 3.
Обележавање и регистрација свиња врши се на основу пријаве власника, односно држаоца свиња пре навршавања 45 дана старости, односно независно од старости пре напуштања газдинства на коме су рођене.
Пријава из става 1. овог члана подноси се овлашћеном обележивачу у року од седам дана од дана рођења свиње.
 
Члан 4.
Систем обележавања и регистрације свиња, у складу са законом којим се уређује ветеринарство, састоји се од следећих делова: 

1) регистра свиња; 

2) регистра газдинства на коме се држе, чувају или продају свиње;
3) обележених свиња; 

4) Централне базе података о обележавању животиња (у даљем тексту: Централна база);
5) евиденције о обележавању и кретању свиња на газдинству на коме се држе и чувају свиње (у даљем тексту: Регистар на газдинству).
 
II. ЗНАЧЕЊЕ ПОЈЕДИНИХ ИЗРАЗА

 
Члан 5.
Поједини изрази употребљени у овом правилнику имају следеће значење: 


1) власник свиња
јесте правно или физичко лице, односно предузетник, који има право чувања, држања, узгоја, гајења, репродукције, транспорта, коришћења и продаје свиња, који је одговоран за живот, здравље и добробит свиња; 


2) газдинство 
је сваки затворени или отворени простор, стаја, фарма, објекат у коме се свиње држе, чувају, узгајају и стављају у промет, трајно или привремено;

3) држалац свиња
јесте правно или физичко лице, односно предузетник, који има право чувања, држања, узгоја, гајења, репродукције, транспорта, коришћења и продаје свиња на основу писаног одобрења власника свиња, који је одговоран за живот, здравље и добробит свиња;

4) електронска идентификација
је обележавање свиња ушним маркицама са електронским транспондером;

5) обележена свиња
је свиња која је обележена на начин прописан овим правилником; 


6) потврда о извршеном обележавању свиња
јесте исправа коју власнику, односно држаоцу свиња по обављеном обележавању свиња издајe ветеринарскa амбулантa, односно ветеринарскa станицa, односно ветеринарска служба ( у даљем тексту: овлашћени обележивач);

7) кретање свиња
је сваки одлазак са газдинства и долазак свиња на газдинство; 

8) повезана газдинства
јесу газдинства чији власници, односно држаоци остварују пословну или пословно техничку сарадњу са другим газдинством, које може утицати на статус тих газдинстава;

9) Регистар на газдинству
је посебан досије, односно скуп докумената у коме власник, односно држалац животиња чува документацију о свим догађајима на газдинству везаним за обележавање и праћење кретања свиња, као и бројном стању свиња на газдинству;

10) суседно газдинство
је газдинство са којим се граничи неко газдинство.
 
III. ЦЕНТРАЛНА БАЗА

 
Члан 6. 

Централну базу води министарство надлежно за послове ветеринарства (у даљем тексту: Министарство), у складу са законом којим се уређује ветеринарство. 

У Централну базу уписују се подаци о: 

1) газдинству на коме се држе свиње (идентификациони број, адреса и категорија); 

2) власнику или држаоцу свиње (име и презиме, јединствени матични број грађана, односно матични број правног лица, адреса, односно седиште, општина и број телефона); 

3) средствима за појединачну идентификацију свиња; 

4) обележеним свињама; 

5) увезеним свињама; 

6) овлашћеном обележивачу који је извршио обележавање свиња (назив, адреса, телефон); 

7) издатим потврдама о извршеном обележавању свиња;
8) нарученим, испорученим, поништеним и издатим дупликатима ушних маркица;
9) кретању свиња (број свиња које су се кретале, јединствени идентификациони број свиње која се креће, датум одласка свиња са газдинства, идентификациони број газдинства одласка, а у случају увоза и држава порекла, датум доласка свиње на газдинство, идентификациони број газдинства на које свиња долази, а у случају извоза и државa извоза, у случају клања, идентификациони број кланице и датум клања;
10) извршеним службеним контролама.
 
Члан 7.
Свака свиња приликом обележавања и регистрације добија свој јединствени идентификациони број који се доставља Централној бази. 

Поред идентификационог броја из става 1. овог члана Централна база садржи и друге податке, и то: 

1) земљу рођења и земљу порекла; 

2) датум обележавања; 

3) датум одјаве; 

4) разлоге одјаве (угинуће, клање, губитак, извоз, продаја); 

5) серијски број потврде о извршеном обележавању свиња.
 
Члан 8.
Подаци о регистрованој свињи чувају се најмање три године од дана угинућа или клања свиња.
 
Члан 9. 

Увид у Централну базу има овлашћени обележивач и ветеринарски инспектор, у складу са законом којим се уређује ветеринарство. 

Министарство одобрава увид у Централну базу и другим корисницима, на њихов захтев. 

 
IV. НАЧИН ОБЕЛЕЖАВАЊА СВИЊА

 
Члан 10. 

Обележавање свиња врши овлашћени обележивач, у складу са законом којим се уређује ветеринарство. 

Овлашћени обележивач:
1) врши техничко обележавање свиња; 

2) издаје потврду о извршеном обележавању свиња; 

3) доставља податке Централној бази о обележеним свињама; 

4) доставља податке Централној бази о променама власника или држаоца свиња; 

5) доставља податке Централној бази о кретању свиња са газдинства на газдинство; 

6) одговара за тачност и ажурност података. 

 
Члан 11.
Свиње се обележавају ушном маркицом која се апликује на лево уво.
Ушне маркице морају да буду: 

1) израђене од савитљивог пластичног и отпорног материјала који мора да одговара условима ISO 2814-2 односно ISO 2812-2, као и стандардима ISO 37, ISO 527-1, ISO 6427, ISO 7111 и ISO 9352;
2) лаке за читање током целог животног века свиње са записом који се не може уклонити;
3) израђене тако да се не могу поново искористити;
4) дизајниране да остану трајно причвршћене и нешкодљиве за свиње;
5) са заштићеним и неизбрисивим натписом који је ласерски одштампан.
 
Члан 12.
Ушна маркица је жуте боје за обележавање свиња на газдинствима, односно беле боје за обележавање свиња у објектима за узгој, држање и промет, састављена из два дела, мушког и женског, дужине најмање 34 mm и ширине најмање 27 mm.
Ушна маркица садржи следећи запис у виду штампаних црних ознака, и то:
1) ознаку Републике Србије (РС) у складу са ISO 3166 стандардом;
2) слово која представља ознаку произвођача ушне маркице;
3) деветоцифрени јединствени идентификациони број свиње од којих је првих пет цифара исписано ознакама висине најмање 6 mm, а последње четири цифре ознакама висине најмање 8 mm.
Бар код штампан ознакама висине 8 mm налази се на полеђини ушне маркице и служи као идентификациони број свиње.
Ушна маркица може да има и електронски транспондер који садржи идентичне податке као ушна маркица.
 
Члан 13.
Власник, односно држалац свиња обраћа се овлашћеном обележивачу ради обележавања увезених свиња, у року од седам дана од дана увоза. 

Увезене свиње региструју се у месту карантина (прво газдинство истовара), у року од 14 дана од дана увоза. 

Оригинални идентификациони број додељен у земљи порекла уноси се у Регистар на газдинству. 

Свиње увезене из земаља чланица Европске уније или из држава која примењује прописе Европске уније за обележавање свиња задржавају постојеће ушне маркице.
Свиње увезене за клање не подлежу обележавању прописаном овим правилником, под условом да се клање изврши у року од три дана од дана уласка у земљу.
 
Члан 14.
У случају губитка ушне маркице, или ако није читљива, власник, односно држалац свиња обавештава о томе овлашћеног обележивача у року од седам дана ради њене замене.
Овлашћени обележивач поново обележава свињу ушном маркицом која носи нови идентификациони број, а веза старог (оригиналног) и новог идентификационог броја евидентира се и чува у Регистру на газдинству.
 
Члан 15.
После угинућа или клања свиње искоришћене ушне маркице морају да се физички униште, а подаци о њима достављају се Централној бази.
 
Члан 16.
После извршеног обележавања свиња овлашћени обележивач издаје потврду о извршеном обележавању свиња у коју се уписује: 

1) идентификациони број и категорија газдинства; 

2) јединствени идентификациони број свиње;
3) датум обележавања;
4) месец и годинa рођења.
Потврда из става 1. овог члана издаје се у два истоветна примерка, од којих први задржава власник, односно држалац свиња, а други задржава овлашћени обележивач.
Држалац свиња чува на газдинству потврду о извршеном обележавању свиња коју му је издао овлашћени обележивач. 

Потврда из става 1. овог члана служи као основ за регистрацију обележених свиња у Централну базу.
Овлашћени обележивач уноси податке о обележеној свињи у Централну базу у року од седам дана од дана обележавања.
 
Члан 17.
Потврду о обележавању после попуњавања потписују власник, односно држалац свиња и овлашћени обележивач, чиме потврђују тачност унетих података. 

 
Члан 18.
Власник, односно држалац свиња обавештава овлашћеног обележивача о сваком кретању свиња са газдинства и на газдинство у року од седам дана од дана кретања.
 
Члан 19.
Власник, односно држалац свиња на газдинству са којег свиње одлазе води евиденцију о кретању свиња, као део Регистра на газдинству.
 
Члан 20.
Власник, односно држалац свиња чува Регистар на газдинству и обавештава овлашћеног обележивача о свим догађајима везаним за свиње на газдинству. 

Власник, односно држалац свиња евидентира у Регистру на газдинству све податке о угинућу, губитку или принудном клању свиња на газдинству.
Регистар на газдинству омогућава да се у сваком тренутку утврди:
1) укупан број свиња присутних на газдинству; 

2) у случају одласка са газдинства идентификациони број газдинства или кланице одредишта, датум одласка и укупан број свиња које су се кретале; 

3) у случају доласка на газдинство идентификациони број газдинства са којег су свиње доспеле, датум доласка и укупан број свиња које су се кретале;
4) датум угинућа, губитка или принудног клања и укупан број свиња;
5) информације које се односе на замену средстава идентификације;
6) у случају увоза оригинални идентификациони број државе порекла.
 
V. СЛУЖБЕНА КОНТРОЛА ИДЕНТИФИКАЦИЈЕ, ОБЕЛЕЖАВАЊА И РЕГИСТРАЦИЈЕ СВИЊА

 
Члан 21.
Службену контролу идентификације, обележавања и регистрације свиња спроводи Министарство на основу анализе ризика, у складу са законом којим се уређује ветеринарство.
Службена контрола из става 1. овог члана спроводи се на најмање 3% регистрованих газдинстава на којима се држе и чувају свиње.
 
Члан 22.
Критеријуми за анализу ризика обележавања и регистрације свиња су:
1) број свиња на газдинству, укључујући и детаље о свим свињама, као и обележеним свињама на том газдинству;
2) постојање претходног жаришта заразних болести на том газдинству или у истој епизоотиолошкој јединици;
3) значајније промене у броју свиња на газдинству у поређењу на претходни период;
4) резултати претходних контрола на газдинству;
5) благовремено обавештавање овлашћеног обележивача и надлежних служби о насталим променама на газдинству;
6) други критеријуми.
 
Члан 23.
О спроведеним службеним контролама обележавања и регистрације свиња Министарство, у складу са законом којим се уређује ветеринарство, израђује годишњи извештај који садржи:
1) име презиме лица које је извршило контролу;
2) адресу газдинства;
3) име и презиме власника, односно држаоца, у случају правног лица, назив правног лица;
4) датум службене контроле;
5) ИД број газдинства; 

6) врсту и намену газдинства;
7) број контролисаних свиња;
8) име и презиме овлашћеног обележивача;
9) констатоване неправилности;
10) наложене мере са роковима за извршење.
 
VI. ЗАВРШНЕ ОДРЕДБЕ

 
Члан 24. 

Даном почетка примене овог правилника престају да важе одредбе Правилника о начину обележавања свиња, оваца и коза и вођењу евиденције о обележеним свињама, овцама и козама („Службени гласник РС”, бр. 11/06 и 34/07), које се односе на свиње. 

 
Члан 25.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. априла 2011. године.
 
Број 110-00-67/2010-09
У Београду, 7. децембра 2010. године
Министар,

др Саша Драгин, с.р.