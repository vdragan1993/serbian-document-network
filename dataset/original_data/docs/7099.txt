На основу члана 12. став 9. Закона о ученичком и студентском стандарду („Службени гласник РС”, број 18/10),
Министар просвете и науке доноси
 
ПРАВИЛНИК
о одмору и опоравку студената

"Службени гласник РС", број 63 од 26. августа 
	2011.
 
 Предмет Правилника 
Члан 1.
Овим правилником утврђују се: ближи услови, критеријуми за утврђивање редоследа, висина учешћа и начин остваривања права студената на одмор и опоравак.
Услови за остваривање права студената
Члан 2.
Право на одмор и опоравак у у студентском одмаралишту (у даљем тексту: одмаралиште), сагласно Закону о ученичком и студентском стандарду (у даљем тексту: Закон), имају студенти високошколских установа чији је оснивач Република Србија, аутономна покрајина или јединица локалне самоуправе, који су уписани први пут у текућој школској години на студије првог, другог или трећег степена, чије се школовање финансира из буџета Републике Србије и који имају држављанство Републике Србије. 
	
Право на одмор и опоравак у одмаралишту, сагласно Закону, могу да остваре и студенти који имају држављанство државе у региону, под условима из става 1. овог члана, осим услова који се односи на држављанство Републике Србије.
Право на одмор и опоравак у одмаралишту, сагласно Закону, могу да остваре и студенти страни држављани, у складу са међународним уговором и реципроцитетом.
Средства за остваривање права студената на одмор и опоравак обезбеђују се, сагласно Закону, у буџету Републике Србије за пун капацитет одмаралишта, с тим да се месечно умањују за износ остварен по основу учешћа студената у трошковима одмора и опоравка.
Критеријуми за утврђивање редоследа
Члан 3.
Редослед кандидата за пријем у одмаралиште утврђује се на основу успеха оствареног у претходном школовању.
Вредновање успеха
Члан 4.
Успех остварен у претходном школовању исказује се бројем бодова, и то:
1) за студенте I године првог степена студија, број бодова према успеху рачуна се по следећој формули:
– ББ = ПО x 2 x 8
(ББ = број бодова сведен на две децимале; ПО = укупна просечна оцена свих разреда средње школе исказана оценом oд 2 до 5; 8 = корективни фактор);
2) за студенте осталих година првог степена студија, број бодова према успеху рачуна се по следећој формули:
– ББ = ПО x 8 - БЗИ x 2 
(ББ = број бодова сведен на две децимале; ПО = просечна оцена у току студија; БЗИ = број заосталих испита из свих година студија; 8 = корективни фактор);
3) за студенте I године другог и трећег степена студија, број бодова према успеху рачуна се по следећој формули:
– ББ = ПО x 8
(ББ = број бодова сведен на две децимале; ПО = просечна оцена из претходно завршеног степена студија; 8 = корективни фактор);
4) за студенте осталих година другог и трећег степена студија, број бодова према успеху рачуна се по следећој формули:
– ББ = ПО x 8 - БЗИ x 2
(ББ = број бодова сведен на две децимале; ПО = просечна оцена са степена студирања; БЗИ = број заосталих испита из свих година степена студирања; 8 = корективни фактор);
5) додатни број бодова за годину студија износи: 
– за сваку годину додају се по 2 бода.
Рангирање кандидата
Члан 5.
Рангирање се врши на основу достављене документације.
Предност у рангирању
Члан 6.
Када већи број кандидата од броја предвиђеног за смештај у одмаралиште оствари исти број бодова, предност у рангирању до броја слободних капацитета за одговарајући месец има: 
	
1) кандидат из осетљиве друштвене групе;
2) кандидат који има вишу просечну оцену.
Начин остваривања права
Члан 7.
Право на одмор и опоравак остварује студент на основу конкурса који за одмаралиште расписује министарство надлежно за послове образовања (у даљем тексту: Министарство).
Конкурс из става 1. овог члана садржи нарочито: услове за пријем студената у одмаралиште, назив и седиште одмаралишта, критеријуме за утврђивање редоследа кандидата, поступак спровођења конкурса, број места који се додељују универзитетима, обавештење о потребним документима и роковима за пријављивање на конкурс. 
	
Конкурс из става 1. овог члана обавезно садржи обавештење о томе да ће се достављање одлуке о праву на одмор и опоравак извршити њеним објављивањем на огласној табли или званичној интернет страници одмаралишта, односно одговарајуће организације за спровођење конкурса.
Студенти са посебним потребама који конкуришу за одмор и опоравак, поред редовне документације, прилажу потврду студентске поликлинике, односно надлежне здравствене установе из места студирања.
Број расположивих капацитета одмаралишта утврђује се конкурсом.
Подношење пријаве
Члан 8. 
Кандидат за одмор и опоравак у одмаралишту подноси пријаву са потребном конкурсном документацијом одмаралишту, односно одговарајућој организацији за спровођење конкурса у складу са обавештењем у конкурсу.
Број места која се додељују универзитетима
Члан 9.
Број места који се додељује универзитетима утврђује се конкурсом сваке школске године.
Ранг листа за пријем у одмаралиште ради се посебно за сваки универзитет.
Расподела места се врши за наредни месец до броја слободних капацитета у том месецу.
Одлука о праву на одмор и опоравак
Члан 10.
Одлуку о праву на одмор и опоравак доноси комисија коју формира министар надлежан за послове образовања (у даљем тексту: министар), и то полазећи од равномерне заступљености универзитета.
Одлука из става 1. овог члана доноси се најкасније до 10-ог дана у месецу за наредни месец.
На одлуку комисије, студент има право жалбе министру у року од осам дана од дана објављивања одлуке.
О жалби из става 3. овог правилника одлучује министар у року од 15 дана од дана пријема жалбе.
Одлука из става 4. овог члана коначна је.
Трајање одмора и опоравка
Члан 11.
Студенту се у одмаралишту обезбеђују смештај, исхрана од три оброка дневно, одмор и опоравак, као и културне, уметничке, спортске и рекреативне активности, у складу са могућностима одмаралишта. 
	
Студенту се обезбеђује одмор у одмаралишту једном годишње у смени која траје седам дана.
Студенту се обезбеђује опоравак у одмаралишту једном годишње у смени која траје десет дана, а изузетно два пута годишње уз потврду студентске поликлинике, односно надлежне здравствене установе из места студирања.
Висина учешћа студента у трошковима одмора и опоравка
Члан 12.
Студент учествује у обезбеђивању трошкова одмора и опоравка у висини до 30% економске цене. 
	
Висина учешћа студента у трошковима из става 1. овог члана утврђује се решењем министра.
Ступање на снагу
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од школске 2011/2012. године.
 
Број 110-00-70/2011-05
У Београду, 5. августа 2011. године 
	
Министар,
проф. др 
	Жарко Обрадовић, с.р.