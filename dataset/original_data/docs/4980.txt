На основу члана 70. став 3. Закона о заштити природе („Службени гласник РС”, број 36/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),


Влада доноси


 


 


УРЕДБУ


о ближим критеријумима, начину обрачуна и поступку наплате накнаде за коришћење заштићеног подручја


„Службени гласник РС“, број 43 од 25. јуна 2010.


 


 


Члан 1.


Овом уредбом прописују се ближи критеријуми, начин обрачуна и поступак наплате накнаде за коришћење заштићеног подручја (у даљем тексту: накнада).


 


Члан 2.


Привредно друштво или друго правно лице, предузетник и грађани (корисници), који на територији заштићеног подручја обављају делатност, искоришћавају природне вредности и на други начин користе заштићено подручје и његове погодности, управљачу заштићеног подручја (у даљем тексту: управљач) плаћају накнаду по основу утврђеном у Закону о заштити природе.


 


Члан 3.


Управљач утврђује висину накнаде у зависности од: 



1) врсте и обима заузећа простора, искоришћавања природних ресурса и природних вредности;


2) установљеног режима односно зоне заштите;


3) врсте делатности, активности односно објекта у односу на обавезу израде процене утицаја на животну средину, у складу са посебним прописом;


4 ) врсте и обима ангажовања кадровских и материјално-финансијских ресурса управљача на чувању, одржавању и заштити природних и других вредности, уређењу простора и укупном унапређењу стања заштићеног подручја, управљању посетиоцима и пружању других услуга;


5) предности и користи које очувана природа и квалитетна животна средина, природне и културне вредности заштићеног подручја, укључујући и његов статус, име и слику у јавности, доносе у финансијском, културном и другом погледу.


Висина накнаде одређује се по једном или више критеријума из става 1. овог члана.


 


Члан 4.


Накнада се обрачунава по основицама које су једнаке за сва заштићена подручја.


Најмања и највећа висина накнаде по истој основици и јединици мере могу се разликовати највише за:


1) половину вредности најмање накнаде, за основице које се односе на обављање делатности; 



2) три четвртине вредности најмање накнаде, за основице које се односе на улазак у заштићено подручје, његове делове и објекте, комерцијално фотографисање и снимање, коришћење погодних терена, имена и знака заштићеног подручја и услуга управљача.


Управљачи одређују основице и усклађују висине накнаде сходно одредбама ст. 1. и 2. овог члана.


 


Члан 5.


Износ накнаде управљач одређује множењем утврђене накнаде у складу са чл. 3. и 4. ове уредбе, са обрачунатом количином израженом у одговарајућој јединици мере.


Накнада се обрачунава и наплаћује у динарском износу, испостављањем аконтационог или коначног задужења.


За улазак у заштићено подручје, његове делове и објекте, коришћење флоре и фауне, коришћење погодних терена за различите намене и сличне врсте накнаде, накнада се може обрачунати и наплатити на лицу места од стране овлашћеног лица управљача продајом улазнице или издавањем признанице односно рачуна.


 


Члан 6.


Накнада за улазак у заштићено подручје моторним возилом или пловним објектом обрачунава се и плаћа по моторном возилу односно пловном објекту.


Накнада за улазак моторног возила у заштићено подручје може се наплаћивати ако је наплатно место (пункт) уређено и организовано у границама заштићеног подручја.


 


Члан 7.


Ова уредба ступа на снагу осмог дана од дана објављивања у „Службеном гласнику Републике Србије”.


  


05 број 110-4424/2010


У Београду, 17. јуна 2010. године



Влада


Први потпредседник Владе –


заменик председника Владе,



Ивица Дачић, с.р.