На основу члана 13. алинеја 20. и члана 15. став 2. Закона о Високом савету судства („Службени гласник РС”, бр. 116/08, 101/10 и 88/11),
Високи савет судства, на седници одржаној 22. септембра 2015. године, доноси
 
ПРАВИЛНИК
о раду Изборне комисије Високог савета судства
"Службени гласник РС", број 83 од 3. октобра 
				2015.
 
I. САСТАВ, ИЗБОР И ПОЛОЖАЈ ЧЛАНОВА ИЗБОРНЕ КОМИСИЈЕ
Члан 1.
Овим правилником уређује се састав и образовање, као и начин рада Изборне комисије Високог савета судства (у даљем тексту: Изборна комисија) за спровођење поступка предлагања кандидата за изборне чланове Високог савета судства (у даљем тексту: Савет) из реда судија.
Члан 2.
Изборна комисија, као стално радно тело Савета, организује и спроводи поступак предлагања кандидата за изборне чланове Савета из реда судија, у складу са законом и овим правилником. 
Члан 3.
Изборна комисија се састоји од председника и четири члана и њихових заменика. 
Савет бира председника и чланове Изборне комисије и њихове заменике из реда судија на сталној судијској функцији, уз претходно прибављену писану сагласност судије. 
Мандат члановима Изборне комисије траје пет година, уз могућност поновног избора.
Члан 4.
Председник, чланови Изборне комисије и њихови заменици имају право да гласају за кандидате за изборне чланове Савета из реда судија.
Члан 5.
Председника Изборне комисије, у случају спречености да учествује у раду Изборне комисије, замењује члан Изборне комисије кога он овласти.
Сваки члан Изборне комисије има свог заменика, који има иста права и одговорности као и члан кога замењује.
Члана Изборне комисије, у случају спречености да учествује у раду Изборне комисије, замењује његов заменик.
Право гласа у Изборној комисији има председник и члан или, у одсуству члана, његов заменик.
Члан 6.
Председнику и члановима Изборне комисије и њиховим заменицима дужност престаје на лични захтев, по истеку мандата, престанком судијске функције, ако им је коначном одлуком изречена дисциплинска санкција или разрешењем.
Председник и чланови Изборне комисије и њихови заменици којима је истекао мандат, остају на дужности до именовања нових чланова.
Члан 7.
Председник, чланови Изборне комисије и њихови заменици удаљују се са дужности у Изборној комисији ако је донета одлука о њиховом удаљењу са судијске функције.
Одлуку о удаљењу са дужности председника, члана Изборне комисије или његовог заменика доноси Савет.
Одлуком из става 2. овог члана одређује се и члан Изборне комисије који замењује члана Изборне комисије који је удаљен са дужности. 
Члан 8.
Председник, чланови Изборне комисије и њихови заменици не могу бити лица која су међусобно сродници по правој линији без обзира на степен сродства, у побочној линији закључно са трећим степеном сродства, а у тазбинском сродству закључно са другим степеном сродства, као ни брачни другови и лица која су у међусобном односу усвојиоца и усвојеника. 
Члан 9.
Изборна комисија је самостална и независна у свом раду и ради на основу закона и прописа донетих на основу закона. 
За свој рад Изборна комисија одговара Савету, који обезбеђује услове за њен рад.
Сви судови су дужни да пружају помоћ Изборној комисији и да јој достављају податке потребне за рад.
Члан 10. 
Председник Изборне комисије представља Изборну комисију и руководи њеним радом.
Изборна комисија доноси одлуке већином гласова свих чланова. Сматраће се да је предлог одлуке одбијен ако не добије већину гласова. 
Изборна комисија доноси акта који се односе на организацију и спровођење поступка предлагања кандидата за изборне чланове Савета из реда судија.
О свакој седници Изборне комисије води се записник, кога потписују председник и записничар.
Члан 11. 
Изборна комисија има округли печат, пречника 32 mm, с малим грбом Републике Србије у средини, око кога је концентричним круговима на српском језику, ћириличким писмом, исписан текст: „Република Србија – Изборна комисија Високог савета судства – Београд”.
Члан 12.
Рад Изборне комисије је јаван.
Јавност рада Изборне комисије остварује се одржавањем јавних седница, конференција за медије, издавањем саопштења у средствима јавног информисања и објављивањем саопштења на интернет страници Савета.
Изборна комисија подноси извештај о свом раду Савету, по окончању изборног поступка и увек када Савет то затражи.
II. РАЗРЕШЕЊЕ ПРЕДСЕДНИКА, ЧЛАНА И ЗАМЕНИКА ЧЛАНА ИЗБОРНЕ КОМИСИЈЕ
Члан 13.
Председник, члан или заменик члана Изборне комисије се разрешава пре истека времена на које је биран, ако дужност не врши у складу са Уставом и законом и ако буде осуђен за кривично дело на безусловну казну затвора, односно за кривично дело које га чини недостојним за вршење дужности председника, односно члана или заменика члана Изборне комисије.
Члан 14.
Иницијативу за разрешење председника, односно члана или заменика члана Изборне комисије може поднети сваки судија, члан Изборне комисије или члан Савета.
Члан 15.
Савет ће у року од седам дана по пријему иницијативе оценити вероватност разлога због којег се разрешење тражи.
Савет ће писмено обавестити подносиоца да иницијатива није прихваћена ако оцени на основу приложених доказа, да разлози за разрешење нису учињени вероватним. 
Члан 16.
Уколико прихвати иницијативу, Савет у року од 15 дана од пријема иницијативе доноси одлуку о покретању поступка разрешења, о чему писмено обавештава подносиоца иницијативе и Изборну комисију.
Председнику, односно члану или заменику члана Изборне комисије омогућиће се да се изјасни о свим наводима од значаја за доношење одлуке о разрешењу, као и о приложеним доказима. 
Одлуком о покретању поступка може се изрећи мера удаљења до окончања поступка за разрешење.
Члан 17.
Одлуку о разрешењу Савет доноси у року од 30 дана од дана покретања поступка.
III. БИРАЧКИ СПИСАК
Члан 18.
Изборна комисија води бирачки списак.
Бирачки списак је јавна исправа.
Бирачки списак је јединствен и сталан и редовно се ажурира.
Судија има право увида у бирачки списак и право да захтева његове исправке (упис, брисање, измену или допуну бирачког списка).
Председник Изборне комисије, на захтев судије или по службеној дужности, доноси решење о исправци бирачког списка.
Против решења из става 5. овог члана може се поднети приговор председнику Савета.
Члан 19.
Бирачки списак се води по свескама за сваки суд.
Бирачки списак чине судије са сталном судијском функцијом и судије прекршајних судова и Прекршајног апелационог суда, изабране на судијску функцију из реда судија за прекршаје.
Судија се уписује у бирачки списак у суду у коме врши судијску функцију.
Суд из става 3. овог члана је суд за који је судија изабран.
Бирачки списак садржи: редни број, лично име судије, пол, датум рођења, суд у коме судија врши судијску функцију, простор за својеручни потпис судије и простор за примедбу.
Име и презиме судије који је припадник националне мањине у бирачки списак уписује се двојако: прво ћириличким писмом према правопису српског језика, а затим писмом и према правопису језика припадника националне мањине.
Изборна комисија закључује бирачки списак 15 дана пре дана избора и у решењу утврђује укупан број бирача – судија и за сваки суд појединачно.
Изборна комисија оверава изводе из бирачког списка и доставља их бирачким одборима.
IV. ГЛАСАЧКИ МАТЕРИЈАЛ
Члан 20.
Изборна комисија благовремено припрема за свако бирачко место гласачки материјал: потребан број гласачких листића и утврђену листу кандидата.
Члан 21.
Гласа се на овереним гласачким листићима.
Гласачке листиће припрема и оверава Изборна комисија.
Члан 22.
Гласачки листић садржи: назив листе кандидата по судовима, име и презиме кандидата, врсту односно степен суда у коме врши судијску функцију и напомену да се гласање врши заокруживањем само једног кандидата.
Гласачки листић за кандидате из судова са територије аутономних покрајина садржи име и презиме кандидата и врсту односно степен суда са територије аутономних покрајина у коме врши судијску функцију и напомену да се гласање врши заокруживањем само једног кандидата.
У судовима у којима су у службеној употреби језици националних мањина, гласачки листићи се штампају и на тим језицима.
Изборна комисија утврђује број гласачких листића и број резервних гласачких листића.
Члан 23.
Изборна комисија утврђује коначну листу кандидата. 
Коначна листа кандидата садржи име и презиме кандидата и назив суда у коме врши судијску функцију. 
V. ПОСТУПАК ИЗБОРА
Члан 24.
Изборна комисија у року од пет дана од пријема одлуке председника Савета о отпочињању поступка предлагања кандидата за изборне чланове Савета из реда судија, доноси одлуку о изборним радњама и роковима.
Председник Изборне комисије је дужан да одлуку председника Савета о отпочињању поступка предлагања кандидата за изборне чланове Савета из реда судија и одлуку о изборним радњама и роковима достави председницима судова. 
Члан 25.
Кандидациона пријава се доставља Изборној комисији у року од 15 дана од дана објављивања одлуке о отпочињању поступка предлагања кандидата за изборне чланове Савета из реда судија у „Службеном гласнику Републике Србије”.
Уз кандидациону пријаву доставља се потписана изјава кандидата о прихватању кандидатуре, одлука седнице свих судија суда или судова којом се предлаже кандидат, односно формулар са потписима судија који подржавају кандидата као и лични и професионални подаци о кандидату.
Кандидационе пријаве се предају непосредно на писарници Високог савета судства, Ресавска 42, Београд, у времену од 7,30 до 15,30 сати.
Члан 26.
Изборна комисија испитује благовременост и потпуност пријаве.
Изборна комисија проглашава кандидатуру најкасније у року од 24 сата од пријема пријаве и решење о проглашењу кандидатуре доставља подносиоцу пријаве.
Неблаговремену пријаву Изборна комисија одбацује решењем.
Изборна комисија, у року од 24 сата од пријема непотпуне пријаве, закључком позива кандидата да поднету пријаву допуни у року од 48 сати од пријема, уз упозорење да ће пријава бити у супротном одбачена.
Члан 27.
Изборна комисија утврђује коначну листу кандидата у року од осам дана од истека рока за подношење кандидационе пријаве.
Изборна комисија утврђује по једну коначну листу кандидата за сваки степен и врсту судова, односно из судова са територије аутономних покрајина, из којих се предлажу изборни чланови Савета из реда судија, и то за:
– Врховни касациони суд, Привредни апелациони суд и Управни суд;
– апелационе судове;
– више и привредне судове;
– основне судове, прекршајне судове и Прекршајни апелациони суд;
– судове са територије аутономних покрајина.
Редослед кандидата на листама утврђује се према редоследу предаје кандидационих пријава Изборној комисији. 
Члан 28.
Кандидационе пријаве кандидата са утврђене коначне листе, са прилозима, објављују се на интернет страници Савета, ради упознавања судија – бирача и јавности. 
Председник суда је дужан да кандидату омогући да судије – бираче упозна са својом кандидатуром.
Члан 29.
Изборна комисија одређује датум и време спровођења избора и о томе обавештава све председнике судова десет дана пре избора.
Изборна комисија одређује судове у којима ће бити бирачка места, број, назив и адресу бирачког места и за свако бирачко место именује бирачки одбор.
Члан 30.
Утврђена листа кандидата на дан гласања мора бити видно истакнута на свим бирачким местима и у свим судовима према степену и врсти суда, односно суда са територије аутономних покрајина који бирају кандидата на тој листи кандидата.
Судија гласа лично.
Идентитет судије се доказује на основу личне карте или друге исправе. 
Гласање је тајно.
Судија гласа само за кандидата са листе кандидата врсте, односно степена суда у којем врши судијску функцију. 
Судија са територије аутономних покрајина, поред листе кандидата из става 5. овог члана, гласа и за листу кандидата за судове са територије аутономних покрајина.
Члан 31.
Судија – бирач који није у могућности да гласа на гласачком месту (због болести, спречености и сл.) дужан је да дан пре одржавања избора обавести надлежан бирачки одбор у сталном саставу да жели да гласа.
Бирачки одбор у проширеном саставу одлази код судије – бирача, утврђује његов идентитет и предаје му оверени гласачки листић, утврђену листу кандидата и службени коверат за гласачки листић и напушта просторију у којој он гласа.
Након обављеног гласања, судија – бирач гласачки листић ставља у службени коверат и предаје бирачком одбору у проширеном саставу, који службени коверат печати, у његовом присуству.
Бирачки одбор у проширеном саставу службени коверат са гласачким листићем предаје бирачком одбору у сталном саставу.
Бирачки одбор отвара службени коверат и гласачки листић убацује у гласачку кутију, а затим у бирачком списку у простору за примедбе уписује да је судија гласао.
Члан 32.
У време гласања бирачко место мора бити непрекидно отворено.
Судијама – бирачима који су се затекли на бирачком месту у тренутку његовог затварања биће омогућено да гласају.
VI. БИРАЧКИ ОДБОР
Члан 33.
За свако бирачко место Изборна комисија именује бирачки одбор у сталном саставу и у проширеном саставу, из реда судија на сталној судијској функцији, који нису кандидати за избор.
Бирачки одбор у сталном саставу чине председник и два члана и три заменика, а у проширеном саставу и три члана.
Бирачки одбор у проширеном саставу омогућава гласање судији, који није у могућности да гласа на бирачком месту, а обавестио је бирачки одбор да жели да гласа.
Члан 34.
Бирачки одбор непосредно спроводи гласање на бирачком месту, обезбеђује правилност и тајност гласања и обавља друге послове одређене од стране Изборне комисије.
Бирачки одбор спроводи гласање у просторији суда коју благовремено одреди председник суда.
Бирачки одбор се стара о одржавању реда на бирачком месту за време гласања.
Бирачки одбор мора бити на бирачком месту док је бирачко место отворено и док траје гласање.
Члан 35.
Изборна комисија дужна је да за сваки бирачки одбор благовремено припреми изборни материјал, и то: потребан број оверених гласачких листића, утврђену листу кандидата, оверени извод из бирачког списка, записник о утврђеним коначним резултатима избора на бирачком месту, гласачке кутије с прибором за печаћење, параване за гласање, службене коверте, омоте за гласачке листиће, контролни лист за проверу исправности гласачке кутије и прибор за гласање.
Изборна комисија материјал из става 1. овог члана предаје бирачком одбору најкасније 24 сата пре одржавања избора и о томе сачињава записник, који потписују председник Изборне комисије и председник бирачког одбора.
Изборна комисија прописује образац контролног листа за проверу исправности гласачке кутије и начин печаћења гласачке кутије.
Члан 36.
Бирачки одбор проверава гласачку кутију у присуству судије – бирача који први дође на бирачко место. Резултат контроле уписује се у контролни лист за проверу исправности гласачке кутије, који потписују чланови бирачког одбора и судија – бирач који је први дошао на бирачко место.
Председник бирачког одбора у гласачку кутију убацује контролни лист за проверу исправности гласачке кутије, која се у присуству првог судије – бирача печати, што се уноси у записник о раду бирачког одбора.
По отварању гласачке кутије, најпре се проверава да ли у њој постоји контролни лист. Ако у гласачкој кутији нема контролног листа, бирачки одбор се распушта и именује се нови, а гласање на том бирачком месту се понавља.
Члан 37.
Гласачки листић који је залепљен на гласачку кутију ставља се у посебан омот, са назнаком на омоту – „утврђена листа кандидата”.
По затварању бирачког места бирачки одбор утврђује број неупотребљених гласачких листића и ставља их у посебан омот који се печати, са назнаком на омоту да се ради о неупотребљеним гласачким листићима и број неупотребљених гласачких листића. 
На основу извода из бирачког списка, бирачки одбор утврђује укупан број судија – бирача који су гласали.
Након отварања гласачке кутије и провере контролног листа, важећи гласачки листићи се одвајају од неважећих.
Бирачки одбор утврђује за сваког кандидата број добијених гласова на том бирачком месту и гласачке листиће за сваког од кандидата ставља у посебан омот, са именом кандидата. Након тога, бирачки одбор на омот уписује број добијених гласова за тог кандидата и печати омот. 
Неважећи гласачки листићи стављају се у посебан омот који се печати, са назнаком на омоту да се ради о неважећим гласачким листићима и број неважећих гласачких листића.
Неважећи гласачки листић је непопуњен гласачки листић и листић који је попуњен тако да се не може утврдити за ког кандидата се гласало. 
Ако се утврди да је број гласачких листића у гласачкој кутији већи од броја судија – бирача који су гласали, бирачки одбор се распушта и именује нови, а гласање на том бирачком месту се понавља.
Члан 38.
Бирачки одбор у записник о утврђеним коначним резултатима избора на бирачком месту уноси: број примљених гласачких листића, број неупотребљених гласачких листића, број неважећих гласачких листића, број важећих гласачких листића за сваког кандидата, број судија – бирача према изводу из бирачког списка и број судија – бирача који су гласали, констатацију да у кутији постоји исправно попуњен контролни лист, као и друге чињенице од значаја за изборни поступак и евентуалне примедбе чланова бирачког одбора.
Записник о утврђеним коначним резултатима избора на бирачком месту потписују сви чланови бирачког одбора.
Записник о утврђеним коначним резултатима избора на бирачком месту сачињава се у четири примерка, од чега један примерак за бирачки одбор, два примерка за Изборну комисију и један примерак се ставља на увид јавности на бирачком месту.
Записник о утврђеним коначним резултатима избора на бирачком месту, са изборним материјалом, бирачки одбор предаје Изборној комисији у року од 12 сати од затварања бирачког места, о чему се сачињава записник кога потписују председник бирачког одбора и члан Изборне комисије.
Изборна комисија прописује образац записника о утврђеним коначним резултатима избора на бирачком месту.
Члан 39.
Након достављања записника о утврђеним коначним резултатима избора на бирачком месту и изборног материјала, Изборна комисија у року од 36 сати од затварања бирачких места, утврђује укупан број судија – бирача према изводу из бирачког списка и број судија – бирача који су гласали по бирачким местима, број неупотребљених, важећих и неважећих гласачких листића, број добијених гласова који су кандидати добили по појединим бирачким местима, као и број укупно добијених гласова по кандидатима за сваку листу кандидата. 
Записник о утврђивању резултата избора, кога потписују сви чланови Изборне комисије, доставља се Савету.
VII. ПРИГОВОР НА НЕРЕГУЛАРНОСТ ИЗБОРА
Члан 40.
Судија – бирач односно кандидат има право да, преко Изборне комисије, поднесе приговор Савету, због повреде изборног права у току избора или неправилности у току предлагања кандидата односно избора, у року од 24 сата од сата када је повреда изборног права односно неправилност учињена. 
Изборна комисија приговор са списима без одлагања доставља Савету.
Члан 41.
Савет доноси решење у року од 48 сати од пријема приговора и доставља га подносиоцу приговора преко Изборне комисије.
Ако Савет по приговору не донесе решење у прописаном року, сматраће се да је приговор усвојен. 
Ако Савет усвоји приговор, поништиће изборну радњу односно избор, а изборна радња или избор ће се поновити у року од десет дана.
Решење Савета је коначно.
Члан 42.
Против решења Савета донетог по приговору може се покренути управни спор, тужбом пред Управним судом. 
Изборна комисија дужна је да у року од 24 сата од пријема тужбе, Управном суду достави тужбу и списе предмета.
Ако Управни суд усвоји тужбу и поништи изборну радњу односно изборе, одговарајућа изборна радња, односно избори поновиће се најкасније за десет дана.
VIII. ЗАВРШНЕ ОДРЕДБЕ
Члан 43.
Питања која се односе на рад Изборне комисије, а која нису уређена овим правилником, могу се уредити одлуком или закључком Изборне комисије, у складу са одредбама Закона о Високом савету судства и одредбама овог правилника.
Члан 44.
Даном ступања на снагу овог правилника престаје да важи Правилник о раду Изборне комисије Високог савета судства („Службени гласник РС”, бр. 58/10, 2/11 и 29/13).
Члан 45.
Овај правилник ступа на снагу осмог дана од дана објављивања у „Службеном гласнику Републике Србије”.
Број 021-02-84/2015-01
У Београду, 22. септембра 2015. године
Председник
Високог савета судства,
Драгомир Милојевић, с.р.