Редакцијски пречишћен текст
 
 

На основу члана 43. став 2. Закона о обавезном осигурању у саобраћају („Службени гласник РС”, број 51/2009),

Гувернер Народне банке Србије доноси

 

 

ОДЛУКУ

о основним критеријумима бонус-малус система, подацима за примену тог система и највишем бонусу

"Службени гласник РС", бр. 24 од 16. априла 2010, 60 од 16. августа 2011.

  
 

1. Овом одлуком утврђују се основни критеријуми бонус-малус система, подаци за примену тог система, као и највиши бонус у осигурању власника моторних возила од одговорности за штету причињену трећим лицима (у даљем тексту: осигурање од аутоодговорности).
 

2. Бонус-малус системом, у смислу ове одлуке, сматра се утврђивање висине премије осигурања од аутоодговорности одређеног возила применом одговарајућег премијског система у зависности од тога да ли је осигураник у претходном периоду имао пријављену штету по основу овог осигурања за то возило а за коју је он одговоран.

Бонус-малус систем примењује се на уговоре о осигурању од аутоодговорности (у даљем тексту: уговори о осигурању) 


који су закључени на период од најмање годину дана, и то за моторна возила регистрована у Републици Србији*.

*Службени гласник РС, број 60/2011
 

3. Пријављеном штетом, у смислу ове одлуке, сматра се штета која је у претходном периоду решена (делимично или у целости) или резервисана, а за коју је друштво за осигурање (у даљем тексту: друштво) утврдило одговорност осигураника друштва.

 Све штете из једног штетног догађаја по једном уговору о осигурању сматрају се једном пријављеном штетом. 


 


4. Претходни период из тачке 2. став 1. ове одлуке је следећи период:*


– за уговоре о осигурању закључене од 1. фебруара до 30. априла текуће године – период од 1. јануара до 31. децембра претходне године;*


– за уговоре о осигурању закључене од 1. маја до 31. јула текуће године – период од 1. априла претходне године до 31. марта текуће године;*


– за уговоре о осигурању закључене од 1. августа до 31. октобра текуће године – период од 1. јула претходне године до 30. јуна текуће године;*


– за уговоре о осигурању закључене од 1. новембра текуће године до 31. јануара наредне године – период од 1. октобра претходне године до 30. септембра текуће године.*

*Службени гласник РС, број 60/2011
 

5. Висина премије која се уговара применом бонус-малус система утврђује се као производ премије основног (четвртог) премијског степена и коефицијента премијског степена (у даљем тексту: коефицијент) из Табеле 1 приложене уз ову одлуку, која је њен саставни део, а према следећем обрасцу:

 

Pbm = Po * ki, при чему је:
 

Pbm – премија утврђена применом бонус-малус система,

Po – премија основног (четвртог) премијског степена,

ki – коефицијент. 


Премијски степен бонус-малус система утврђује се на основу података за примену овог система из тачке 14. став 1. ове одлуке које објави Удружење осигуравача Србије (у даљем тексту: Удружење), увида у претходну полису осигурања (у даљем тексту: полиса), као и других доказа потребних за примену тог система.
 


6. Друштво уговара премију осигурања од аутоодговорности основног (четвртог) премијског степена са осигураником који:*


– први пут за одређено возило закључује ово осигурање;*


– први пут за новонабављено (ново или већ коришћено) возило закључује ово осигурање а нема право преноса премије одговарајућег премијског степена у складу са овом одлуком;*


– обнавља ово осигурање које је било закључено на период краћи од једне године ако за то осигурање није пријављена штета, а нема право преноса премије одговарајућег премијског степена у складу са овом одлуком;*


– има прекид у овом осигурању у оквиру исте премијске групе дужи од три године.*

*Службени гласник РС, број 60/2011
 

7. Ако је осигурање од аутоодговорности за одређено возило 


закључено на период од најмање годину дана* а у претходном периоду није било пријављених штета, односно ако прекид овог осигурања није трајао дуже од три године, а од почетка важења претходне полисе до истека претходног периода није било пријављених штета – осигуранику се за следећи период тог осигурања одобрава један премијски степен ниже од премијског степена по претходној полиси, а највише до првог премијског степена (највиши бонус).

У случају да је у претходном периоду било пријављених штета без обзира на трајање осигурања од аутоодговорности по ком су пријављене штете – за сваку пријављену штету у том периоду осигураник се помера за три премијска степена више (малус) од премијског степена по претходној полиси 
која је била закључена на најмање годину дана*, а највише до дванаестог премијског степена.


У случају да не постоји претходна полиса која је била закључена на период од најмање годину дана, за сваку пријављену штету за одређено возило осигураник се помера за три премијска степена више (малус) у односу на основни премијски степен.*

*Службени гласник РС, број 60/2011
 

8. Друштво код ког се обнавља осигурање од аутоодговорности дужно је да, ради примене бонус-малус система, води евиденцију:

– о полиси претходног друштва, која обавезно садржи матични број претходног друштва, број претходне полисе и премијски степен у претходној полиси;

– о броју/бројевима полисе по којој је пријављен штетни догађај на основу ког је обрачунат малус.


– о возилу у вези с којим се преноси право на премију одговарајућег премијског степена бонус-малус система у складу са овом одлуком (нпр. број шасије возила с ког се преноси бонус-малус, број одјављене саобраћајне дозволе, датум одјаве возила, број и датум купопродајног уговора и др.)*

*Службени гласник РС, број 60/2011
 

9. Право на премију одговарајућег премијског степена бонус-малус система односи се на постојећег власника возила и не може се пренети на новог власника тог возила.


Изузетно од става 1. ове тачке – права и обавезе по основу премије одговарајућег премијског степена бонус-малус система преносе се
* на лице које стиче право својине на возилу за које је имало овлашћење држања и коришћења по основу уговора о финансијском лизингу, односно закупу.

*Службени гласник РС, број 60/2011
 


10. Право на премију одговарајућег премијског степена бонус-малус система преноси се са осигурања од аутоодговорности једног возила на ово осигурање другог возила истог осигураника закљученог на период од најмање годину дана, и то с последњег отуђеног или одјављеног возила на новонабављено возило исте премијске групе, што се евидентира у напомени полисе осигурања.*

 Под последњим отуђеним или одјављеним возилом из става 1. ове тачке подразумева се последње отуђено или одјављено возило у последње три године с којег није пренет одговарајући премијски степен на новонабављено возило.*
 

*Службени гласник РС, број 60/2011
 

11. Брисана је (види тачку 8. Одлуке 60/2011)
 

12. Ако је возило предмет уговора о финансијском лизингу, односно закупу (што се наводи и у саобраћајној дозволи) – бонус-малус систем се примењује на лица која имају овлашћење држања и коришћења овог возила, с тим што, при закључивању осигурања од аутоодговорности, у полиси мора бити јасно назначено да је то возило предмет уговора о финансијском лизингу, односно закупу.
 

13. Друштво је дужно да уговори премију утврђену применом бонус-малус система која није нижа од  оне која одговара премијском степену на који осигураник има право по основу критеријума из ове одлуке.
 

14. За примену бонус-малус система, у смислу ове одлуке, користе се следећи подаци:


1) матични број друштва, матични број штетника (осигураника, односно лица које има овлашћење држања и коришћења возила по основу уговора о финансијском лизингу, односно закупу), име и презиме, односно пословно име штетника, број шасије возила, регистарска ознака возила, марка и тип возила, ознака да је возило предмет уговора о финансијском лизингу, односно закупу, број полисе по којој је пријављен штетни догађај/догађаји, датум и место настанка штетног/штетних догађаја, број штетних догађаја и други подаци значајни за примену тог система;

2) матични број претходног друштва, број претходне полисе (која претходи издавању нове полисе), датум истека претходне полисе, премијски степен у претходној полиси, оријентациони премијски степен који може одговарати премијском степену након обнове осигурања од аутоодговорности и други подаци.

Подаци из става 1, одредба под 1, ове тачке не односе се на штетне догађаје настале пре 1.јула 2010. године.

Поред података из става 1. ове тачке, за примену бонус-малус система користе се и подаци о бројевима полиса и премијском степену полиса којима је обрачунат малус.


Друштво је дужно да податке из става 1. одредба под 1) ове тачке, као и податке из става 3. те тачке, достави Удружењу у следећим роковима:*


– до 20. јануара текуће године – податке за период од 1. октобра до 31. децембра претходне године;*


– до 20. априла текуће године – податке за период од 1. јануара до 31. марта текуће године;*


– до 20. јула текуће године – податке за период од 1. априла до 30. јуна текуће године;*


– до 20. октобра текуће године – податке за период од 1. јула до 30. септембра текуће године.*


Удружење је дужно да податке из става 1. ове тачке објави у следећим роковима:*


– до 25. јануара текуће године – податке који ће се примењивати на уговоре о осигурању закључене у периоду од 1. фебруара до 30. априла текуће године;*


– до 25. априла текуће године – податке који ће се примењивати на уговоре о осигурању закључене у периоду од 1. маја до 31. јула текуће године; *


– до 25. јула текуће године – податке који ће се примењивати на уговоре о осигурању закључене у периоду од 1. августа до 31. октобра текуће године;*


– до 25. октобра текуће године – податке који ће се примењивати на уговоре о осигурању закључене у периоду од 1. новембра текуће године до 31. јануара наредне године.*



 *Службени гласник РС, број 60/2011
 

15. Друштво је дужно да први пут достави Удружењу податке из тачке 14. став 1, одредба под 1, ове одлуке за период од 1. јула до 31. децембра 2010. године – и то до 20. јануара 2011. године, а ове податке за период од 1. јануара до 30. јуна 2011. године – до 20. јула 2011. године.


Податке из тачке 14. став 3. ове одлуке, и то за период од 1. септембра


до 30. септембра 2011. године* – друштво је дужно да први пут достави Удружењу
до 

20. октобра 2011. године*.

Удружење први пут објављује податке из тачке 14. став 1, одредба под 1, ове одлуке за период од 1. јула 2010. до 30. јуна 2011. године – и то до 20. августа 2011. године, а ти ће се подаци примењивати на уговоре о осигурању закључене у периоду од 1. септембра 2011.


до 31. октобра 2011. године*.

Удружење први пут објављује и податке из тачке 14. став 1, одредба под 2, ове одлуке којима располаже у својој бази података – и то


до 25. априла 2012. године*, а ти се подаци могу примењивати на уговоре о осигурању закључене у периоду


од 1. маја до 31. јула 2012. године*.


*Службени гласник РС, број 60/2011

  

16. Изузетно од тач. 6. и 7. ове одлуке, друштво је дужно да, при утврђивању висине премије код уговора о осигурању за које осигуравајуће покриће почиње у периоду од 12. октобра 2010. до 31. августа 2011. године, примени основни (четврти) премијски степен бонус-малус система без обзира на то да ли је осигураник у претходном периоду имао пријављену штету по основу овог осигурања за коју је он одговоран.

Ако уговор о осигурању који се закључи од 1. септембра 2011. године представља прву обнову осигурања од аутоодговорности – сматра се да је премијски степен у претходној полиси био основни (четврти) степен, и на њега ће се, у зависности од броја пријављених штета, применити бонус-малус систем.
 

17. Ова одлука ступа на снагу наредног дана од дана објављивања у „Службеном гласнику РС”.

 
 

  О. број 27

  У Београду, 15. априла 2010. године

  Гувернер

  Народне банке Србије,

  Радован Јелашић, с.р.

 



Табела 1
 

Коефицијенти премијских степена

 





Премијски степени (i)



Коефицијетни премијских степена (ki)





1



0.85





2



0.9





3



0.95





4

(основни премијски степен)



1





5



1.15





6



1.3





7



1.5





8



1.7





9



1.9





10



2.1





11



2.3





12



2.5