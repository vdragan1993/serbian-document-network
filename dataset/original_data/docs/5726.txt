На основу члана 84. став 6, члана 87. став 4. и члана 91а став 3. Закона о ветеринарству („Службени гласник РС”, бр. 91/05 и 30/10),


Министар пољопривреде, шумарства и водопривреде доноси 
	


 


 


ПРАВИЛНИК


о начину обележавања и регистрације копитара, као и о службеној контроли идентификације, обележавања и регистрације копитара


„Службени гласник РС“, број 72 од 8. октобра 2010.


 


 


I. УВОДНЕ ОДРЕДБЕ


 


Члан 1.


Овим правилником прописује се начин обележавања и регистрације копитара, изглед, садржај, начин и рок издавања и/или поништавања идентификационог документа за регистрацију копитара, подаци који се уносе у идентификациони документ, поступак уношења података у Централну базу података о обележавању животиња, службена контрола идентификације, обележавања и регистрације копитара на газдинствима, најмањи број службених контрола, критеријуми за анализу ризика обележавања и регистрације копитара, као и садржај годишњег извештаја о спроведеној службеној контроли обележавања и регистрације копитара.


 


Члан 2.


Обележавању копитара подлежу сви копитари који се налазе на територији Републике Србије на начин прописан овим правилником.


Изузетно од става 1. овог члана копитари који живе у дивљим или полудивљим условима у одређеним подручјима, укључујући и природне резервате не морају бити обележени. 
	


Копитари из става 2. овог члана подлежу обавези обележавања у случају стављања у промет, односно ако се узгајају у домаћим условима.


 


Члан 3.


Обележавање и регистрација копитара врши се на основу пријаве власника, односно држаоца копитара најкасније шест месеци по рођењу, односно најкасније седам дана пре пуштања у промет. 
	


Пријава из става 1. овог члана подноси се овлашћеном обележивачу.


 


Члан 4.


Систем обележавања и регистрације копитара у складу са законом којим се уређује ветеринарство састоји се од следећих делова: 
	


1) регистра копитара; 


2) обележеног копитара; 


3) идентификационог документа за регистрацију копитара; 
	


4) Централне базе података о обележавању животиња (у даљем тексту: Централна база).


 


II. ЗНАЧЕЊЕ ПОЈЕДИНИХ ИЗРАЗА


 


Члан 5.


Поједини изрази употребљени у овом правилнику имају следеће значење: 
	


1) власник копитара је правно или физичко лице, односно предузетник, који има право чувања, држања, узгоја, гајења, репродукције, транспорта, коришћења и продаје копитара, који је одговоран за живот, здравље и добробит копитара; 
	


2) газдинство јесте сваки затворени или отворени простор, стаја, фарма, ергела, објекат у којима се копитари држе, чувају, узгајају, излажу, такмиче и стављају у промет, трајно или привремено;


3) држалац копитара је правно или физичко лице, односно предузетник, који има право чувања, држања, узгоја, гајења, репродукције, транспорта, коришћења и продаје копитара на основу писаног одобрења власника копитара, који је одговоран за живот, здравље и добробит копитара; 
	


4) идентификациони документ за регистрацију копитара (у даљем тексту: Пасош) је исправа коју власнику, односно држаоцу копитара по обављеном обележавању и евидентирању у Централној бази издаје министарство надлежно за послове ветеринарства (у даљем тексту: Министарство) и чији је власник Министарство; 
	


5) јединствени доживотни број копитара (у даљем тексту: UELN) је јединствени број копитара који се додељује из Централне базе и садржи 15 алфа нумеричких знакова који садрже:


– шестоцифарни идентификациони број који садржи ISO код Републике Србије (688) и три ознаке (SRB за енглеског пунокрвног коња или 001 за све расе копитара, осим енглеског пунокрвног коња),


– деветоцифрени индивидуални идентификациони број додељен од стране Централне базе;


6) јединствени идентификациони број копитара је јединствени број копитара који носи број микрочипа којим је копитар обележен у складу са овим правилником;


7) копитар за клање је копитар који се упућује у кланицу директно или преко сточне пијаце или сабирног центра;


8) копитари јесу дивљи и домаћи копитари који припадају врсти коња рода Equus, породице Еquide, као и њихови мешанци; 
	


9) матична књига је регистар који води матична служба, организација или удружење у електронској или писаној форми и у коју се уносе подаци о копитару и познатим прецима, односно врши регистрација копитара;


10) обележени копитар је копитар који је обележен на начин прописан овим правилником; 
	


11) пластична картица са уграђеним чипом (у даљем тексту: смарт картица) је пластична картица са уграђеним чипом која садржи податке о обележеном и регистрованом копитару;


12) потврда о извршеном обележавању копитара је исправа коју власнику, односно држаоцу копитара по обављеном обележавању копитара издајe ветеринарскa амбулантa, односно ветеринарскa станицa, односно ветеринарска служба ( у даљем тексту: овлашћени обележивач).


 


III. ЦЕНТРАЛНА БАЗА


 


Члан 6.


Централну базу води Министарство у складу са законом којим се уређује ветеринарство. 
	


У Централну базу уписују се подаци о: 


1) газдинству на коме се држе копитари (идентификациони број, адреса и намена); 
	


2) власнику или држаоцу копитара (име и презиме, јединствени матични број грађана, односно матични број правног лица, адреса, односно седиште, општина и број телефона); 
	


3) микрочиповима за појединачну идентификацију копитара; 
	


4) обележеним копитарима (број копитара по врстама и категоријама); 
	


5) увезеним копитарима; 


6) овлашћеном обележивачу који је извршио обележавање копитара ( назив, адреса, телефон); 
	


7) издатим Пасошима са датумом њиховог издавања;


8) издатим дупликатима и заменама Пасоша.


 


Члан 7.


Сваки копитар приликом обележавања и регистрације добија свој јединствени идентификациони број који се доставља Централној бази. 
	


Поред идентификационог броја из става 1. овог члана, Централна база садржи и друге податке, и то: 
	


1) земљу рођења и земљу порекла; 


2) врсту копитара;


3) датум рођења (дан месец и година); 


4) расу; 


5) боју длаке; 


6) пол; 


7) јединствени доживотни број копитара (UELN) ; 


8) датум обележавања; 


9) датум одјаве; 


10) разлоге одјаве (угинуће, клање, губитак, извоз, продаја); 
	


11) серијски број потврде о извршеном обележавању копитара и Пасоша; 
	


12) име копитарa; 


13) да ли су копитари намењени за исхрану људи или нису.


 


Члан 8.


Подаци о регистрованом копитару морају се чувати најмање пет година од угинућа или клања копитара.


 


Члан 9.


Увид у Централну базу има овлашћени обележивач и ветеринарски инспектор. 
	


Министарство може одобрити увид у Централну базу и другим корисницима, на њихов захтев. 
	


Министарство може преко свог интернет сајта објавити податке о обележеним и регистрованим копитарима.


 


IV. НАЧИН ОБЕЛЕЖАВАЊА КОПИТАРА


 


Члан 10.


Обележавање копитара врши овлашћени обележивач. 


Овлашћени обележивач:


1) врши техничко обележавање копитара; 


2) издаје потврду о извршеном обележавању копитара; 
	


3) доставља податке Централној бази о обележеним копитарима; 
	


4) доставља податке Централној бази о променама власника или држаоца копитара; 
	


5) доставља податке Централној бази о одјави копитара због угинућа, еутаназије, клања, губитка, извоза, продаје; 
	


6) одговара за тачност и ажурност података. 


 


Члан 11.


Обележавање копитара врши се микрочиповима који морају бити у складу са ISO стандардима 11784 и 11785, уз примену HDX или FDX-B технологије. 
	


Микрочипови морају бити нешкодљиви за копитаре.


Микрочип за обележавање копитара састоји се од јединственог петнаестоцифреног броја, од којег су прве три цифре код Републике Србије у складу са ISO стандардом 3166.


Микрочип се апликује парентерално под асептичким условима са леве стране, под кожу, у пределу средњег дела врата у регији вратног лигамента (ligamentum nuchae) између темена и гребена. 
	


Обележавање се може извршити и на другом месту због здравствених разлога, и то у пределу врата, под условом да се тиме не угрожава здравствено стање и добробит животиња и уколико није повећан ризик од мигрирања микрочипа.


Ако је копитар обележен микрочипом који није у складу са стандардима и технологијама из става 1. овог члана извршиће се поновно обележавање при чему ће се водити евиденција о претходном броју микрочипа и месту апликације. 
	


 


Члан 12.


У случају угинућа или клања копитара микрочип се одстрањује и уништава од стране овлашћеног обележивача или ветеринарског инспектора.


Ако се на линији клања не може пронаћи и одстранити микрочип ветеринарски инспектор ће, труп или део трупа који садржи микрочип којим је обележен копитар, означити као неупотребљив за људску исхрану. 
	


Подаци о одстрањеним и уништеним микрочиповима уписују се у Централну базу.


 


V. ПОТВРДА О ИЗВРШЕНОМ ОБЕЛЕЖАВАЊУ КОПИТАРА


 


Члан 13.


По извршеном обележавању копитара овлашћени обележивач власнику, односно држаоцу копитара издаје потврду о извршеном обележавању копитара (у даљем тексту: потврда о обележавању). 
	


Потврда о обележавању издаје се у два истоветна примерка, од којих један примерак задржава власник, односно држалац копитара, а други овлашћени обележивач.


Овлашћени обележивач податке из потврде о обележавању доставља Централној бази електронским путем ради регистрације копитара. 
	


 


Члан 14.


Потврду о обележавању после попуњавања потписују власник, односно држалац копитара и овлашћени обележивач, чиме потврђују тачност унетих података. 
	


 


Члан 15.


Власник, односно држалац копитара чува потврду о обележавању трајно за живота копитара на газдинству. 
	


 


VI. ПАСОШ


 


Члан 16.


За сваког копитара обележеног у складу са овим правилником Министарство издаје Пасош на основу закона којим се уређује ветеринарство.


Пасош се штампа на српском, енглеском и француском језику.


Пасош садржи:


1) податке о идентификацији – поглавље I и II (у случају регистрованих – уматичених коња, поред јединственог идентификационог броја и UELN броја, ово поглавље садржи податке из педигреа или матичне књиге који се уносе према правилима организације која води матичну евиденцију за одређену расу);


2) податке о власнику - поглавље III; 


3) податке о провери извршене идентификације копитара – поглавље IV; 
	


4) податке о извршеним вакцинацијама против инфлуенце коња (equine influenza) – поглавље V;


5) податке о другим извршеним вакцинацијама (изузев инфлуенце коња) – поглавље VI;


6) податке о дијагностичким испитивањима на заразне болести копитара – поглавље VII;


7) важност документа за потребе промета – поглавље VIII;


8) податке о примени ветеринарских лекова – поглавље IX које садржи Део I, Део II и Део III;


9) основне захтеве у смислу здравствене заштите копитара – поглавље X.


Изглед Пасоша дат је у прилогу који је одштампан уз овај правилник и чини његов саставни део.


 


Члан 17.


Овлашћени обележивач, пре издавања Пасоша мора да провери да ли је за копитара већ издат Пасош, као и да спречи издавање више примерака Пасоша за истог копитара.


 


Члан 18.


За обележене и регистроване копитаре може се издати и смарт картица са које се електронским путем могу пренети подаци у компатибилан рачунарски систем.


Смарт картица садржи уграђени чип на који се могу сместити видљиви подаци и подаци доступни употребом стандардног софтвера.


Видљиви подаци су:


1) назив организације која је издала картицу;


2) јединствени доживотни број копитара;


3) име;


4) пол;


5) боја;


6) петнаестоцифрени број микрочипа којим је обележен копитар;


7) фотографија копитара.


Подаци доступни употребом стандардног софтвера укључују и све видљиве податке.


 


Члан 19.


У случају да је копитару апликован лек који се не сме давати копитарима намењеним за исхрану људи у Пасош за тог копитара мора се назначити да копитар није намењен за исхрану људи потписивањем Дела II поглавља IX Пасоша за тог копитара, и то: 
	


– самостално од стране власника, или 


– од стране држаоца копитара и ветеринара који је апликовао лек који се не сме давати копитарима намењеним за исхрану људи.


Пре лечења копитара ветеринар мора провером поглавља IX, Део II Пасоша утврдити да ли копитар јесте или није намењен за клање и исхрану људи.


Ако се врши лечење лековима који нису дозвољени за копитаре намењене за исхрану људи ветеринар ће таквог копитара искључити из ланца исхране људи, и то:


– попуњавањем и потписивањем Дела II поглавља IX Пасоша, и


– поништавањем Дела III поглавља IX Пасоша.


Ветеринар који лечи копитара мора обавештавати власника копитара о каренци лека и времену истицања каренце за апликовани лек.


 


Члан 20.


Овлашћено лице које је извршило упис података у поглавља, оверава тачност података својим потписом и печатом.


Код копитара намењених за клање морају бити попуњена поглавља I, II, III, IV и IX Пасоша, као и друга поглавља ако постоје подаци за њихово попуњавање. 
	


 


Члан 21.


Пасош се чува током целог живота копитара и прати свако кретање копитара, осим ако:


1) се копитар налази у стаји или на испаши, а Пасош се без одлагања може доставити од стране власника, односно држаоца;


2) се креће у близини газдинства, а Пасош се може доставити у року од три сата;


3) се копитар упућује на летњу испашу онда се Пасош ставља на увид на газдинству на који је упућен;


4) је копитар незалучен или је у пратњи своје мајке или помајке; 
	


5) учествује на тренингу или тестирању;


6) се креће или транспортује под хитним условима на газдинство на коме се држи.


 


Члан 22.


У случају промене власништва, нови власник, односно држалац копитара, у року од седам дана од настанка промене, обавештава овлашћеног обележивача који уписује промену власништва у Пасош и тај податак доставља Централној бази, електронским путем.


 


Члан 23.


Пасош који је издат у складу са овим правилником мора да прати копитара који се упућује на клање у кланицу.


Клање копитара за исхрану људи не може да се изврши ако је утврђено да копитар није намењен за исхрану људи и то провером Дела II поглавља IX Пасоша.


У случају клања копитара ветеринарски инспектор на првој страници Пасоша ставља штамбиљ „ПОНИШТЕНО” и доставља га Министарству.


После евидентирања клања копитара Пасош за тог копитара чува се пет година у Министарству.


 


Члан 24.


Пасош се враћа од стране власника, односно држаоца копитара овлашћеном обележивачу у року од седам дана од дана угинућа, еутаназије, клања или нестанка копитара, при чему Пасош:


1) у случају ако копитар угине или буде еутаназиран, враћа власник који у поглављу XVII Пасоша својим потписом потврђује време, место и узрок угинућа односно еутаназије;


2) у случају клања копитара, враћа овлашћена кланица која у поглављу XVII Пасоша потврђује датум и место клања;


3) у случају када је копитар нестао или се изгубио, враћа власник копитара обавезно са копијом полицијског записника у року од седам дана од пријема записника са назнаком у поглављу XVII Пасоша да се ради о изгубљеном, односно несталом копитару.


Подаци из става 1. овог члана региструју се у Централној бази од стране овлашћеног обележивача.


Пасош за тог копитара доставља се Министарству, које га чува две године. 
	


Ако је угинули, еутаназирани или нестали копитар увезено грло Министарство ће, без одлагања проследити, Пасош надлежном органу земље која га је издала.


 


Члан 25.


Ако је копитар трајно увезен из земље чланице Европске уније или друге земље и ако поседује Пасош или други документ издат у складу са прописима Европске уније, а обележавање и регистрација је извршено у складу са овим правилником, не врши се обележавање и не издаје се Пасош, већ се у Централној бази евидентира постојећи Пасош за копитаре. 
	


Власник мора Пасош из става 1. овог члана да достави овлашћеном обележивачу у року од 30 дана од дана увоза копитара, ради евидентирања у Централној бази.


 


Члан 26.


У случају оштећења или нестанка Пасоша власник, односно држалац копитара мора да обавести овлашћеног обележивача у року од седам дана и да поднесе захтев за издавање новог Пасоша 
	


Министарство издаје нови Пасош у року од 28 дана. 


Ако после губитка оригиналног Пасоша може да се утврди идентитет копитара очитавањем броја микрочипа, провером података у Централној бази или доказом о власништву, Министарство ће издати нови Пасош са позивањем на исти UELN.


На првој страни новог Пасоша штамбиљем ће се ставити ознака „ДУПЛИКАТ”, а у Делу II поглавља IX дупликата Пасоша назначити да копитар није намењен за исхрану људи и то евидентирати у Централној бази.


Ако се после губитка оригиналног Пасоша не може утврдити идентитет копитара, Министарство ће издати нови Пасош у складу са овим правилником и са новим UELN.


На првој страни новог Пасоша штамбиљем ће се ставити ознака „ЗАМЕНА”, а у Делу II поглавља IX Пасоша назначиће се да копитар није намењен за исхрану људи и то евидентирати у Централној бази.


Ако увезене животиње прати дупликат или замена Пасоша, у Делу II поглавља IX Пасоша назначиће се да копитар није намењен за исхрану људи и то евидентирати у Централној бази.


 


Члан 27.


У случају када копитар потиче са газдинства непознатог здравственог статуса или ако се налази на подручју које није слободно од куге копитара ветеринарски инспектор ће попунити поглавље VIII Пасоша тако што ће унети одговарајуће податке.


 


VII. СЛУЖБЕНА КОНТРОЛА ИДЕНТИФИКАЦИЈЕ, ОБЕЛЕЖАВАЊА И РЕГИСТРАЦИЈЕ КОПИТАРА


 


Члан 28.


Службену контролу идентификације, обележавања и регистрације копитара спроводи Министарство на основу анализе ризика.


Службена контрола из става 1 овог члана спроводи се на најмање 2 % регистрованих копитара.


Подаци о извршеним службеним контролама уписују се у поглавље IV Пасоша.


Контрола из става 1. овог члана обавља се на газдинствима где се копитари налазе и код овлашћеног обележивача. 
	


 


Члан 29.


Критеријуми за анализу ризика обележавања и регистрације копитара су:


1) број копитара на газдинству, укључујући и детаље о свим копитарима, као и обележеним копитарима на том газдинству;


2) постојање претходног жаришта заразних болести на том газдинству или у истој епизоотиолошкој јединици;


3) значајније промене у броју копитара на газдинству у поређењу на претходни период;


4) резултати предходних контрола на газдинству;


5) благовремено обавештавање овлашћеног обележивача и надлежних служби о насталим променама на газдинству;


5) други критеријуми.


 


Члан 30.


О спроведеним службеним контролама обележавања и регистрације копитара Министарство, у складу са законом којим се уређује ветеринарство, израђује годишњи извештај који садржи:


1) име презиме лица које је извршило контролу;


2) адресу газдинства;


3) име и презиме власника, односно држаоца, у случају правног лица, назив правног лица;


4) датум службене контроле;


5) ИД број газдинства; 


6) врсту и намену газдинства;


7) број контролисаних копитара;


8) име и презиме овлашћеног обележивача;


9) констатоване неправилности;


10) наложене мере са роковима за извршење.


 


VIII. ЗАВРШНЕ ОДРЕДБЕ


 


Члан 31.


Даном ступања на снагу овог правилника престаје да важи Правилник о обележавању копитара и вођењу евиденције о обележеним копитарима („Службени гласник РС”, број 90/07). 
	


 


Члан 32.


Овај правилник ступа на снагу осмог дана од дана објављивања у „Службеном гласнику Републике Србије”.


 


 


Број 110-00-71/2010-09


У Београду, 30. септембрa 2010. године


Министар,


др Саша Драгин, с.р.