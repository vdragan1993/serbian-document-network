На основу члана 30. став 3. Закона о изменама и допунама
Закона о порезу на додату вредност („Службени гласник РС”, број 61/05),

Министар финансија доноси

 

ПРАВИЛНИК

о поступку остваривања
права на рефундацију ПДВ плаћеног

од 1. јануара до 26.
јула 2005. 

године

"Службени
гласник РС", број 67 од 29.
јула 
2005.

 

 

Члан 1.

Овим правилником ближе се уређује поступак остваривања права
на рефундацију ПДВ који је од 1. јануара до 26. јула 2005. године платило министарство
надлежно за послове здравља за добра која су предмет уговора о донацији и хуманитарној
помоћи и права на рефундацију ПДВ који су платиле традиционалне цркве и верске заједнице
за добра и услуге који су непосредно повезани са верском делатношћу, као и шта се
сматра добрима и услугама непосредно повезаним са верском делатношћу у смислу овог
правилника.

 

Члан 2.

Рефундација ПДВ из члана 30. став 1. Закона о изменама и
допунама Закона о порезу на додату вредност („Службени гласник РС”, број
61/05), остварује се на основу писменог захтева који Пореској управи – Централи
(у даљем тексту: Централа) подноси лице које обавља промет добара и услуга из члана
25. став 2. тачка 7) Закона о порезу на додату вредност („Службени гласник РС”,
бр. 84/04, 86/04 и 61/05 – у даљем тексту: Закон).

Захтев из става 1. овог члана садржи следеће податке:

1) назив, адресу и ПИБ подносиоца захтева;

2) број и датум закљученог уговора о донацији и хуманитарној
помоћи;

3) износ плаћеног ПДВ;

4) назив пословне банке и број текућег рачуна на који ће
се извршити рефундација ПДВ;

5) печат и потпис овлашћеног лица подносиоца захтева.

Уз захтев из става 2. овог члана подноси се:

1) копија уговора о донацији и хуманитарној помоћи;

2) документ о обрачунатом ПДВ (рачун или други документ
који служи као рачун, односно царински документ);

3) потврда министарства надлежног за послове здравља о плаћеном
ПДВ.

 

Члан 3.

Рефундација ПДВ из члана 30. став 2. Закона остварује се
на основу захтева који Централи, обједињено за све организационе делове традиционалне
цркве и верске заједнице, подносе управна тела одређена од стране Српске православне
цркве, Исламске заједнице, Католичке цркве, Словачке Евангелистичке цркве а.в, Јеврејске
заједнице, Реформаторске хришћанске цркве и Евангелистичке хришћанске цркве а.в.
(у даљем тексту: традиционалне цркве и верске заједнице).

Захтев из става 1. овог члана садржи следеће податке:

1) назив, адресу и ПИБ подносиоца захтева;

2) укупан износ ПДВ за рефундацију;

3) назив пословне банке и број текућег рачуна на који ће
се извршити рефундација ПДВ;

4) печат и потпис овлашћеног лица подносиоца захтева.

Уз захтев из става 2. овог члана подноси се:

1) преглед плаћених рачуна о набавци добара и услуга, односно
царинских докумената, издатих од 1. јануара до 26. јула 2005. године;

2) писмено обавештење о одређивању управног тела традиционалне
цркве и верске заједнице овлашћеног за подношење захтева за рефундацију.

Преглед рачуна из става 3. тачка 1) овог члана садржи следеће
податке:

1) назив, адресу и ПИБ издаваоца рачуна;

2) број и датум рачуна, односно царинског документа;

3) износ обрачунатог ПДВ.

Уз преглед рачуна из става 4. овог члана достављају се оригинали
и фотокопије рачуна о набавци добара и услуга, односно увозу добара.

Рачун који није издат у складу са чланом 42. Закона не може
се употребити у поступку рефундације ПДВ.

 

Члан 4.

Централа, након извршене провере испуњености услова за рефундацију
ПДВ, решењем одлучује о захтеву у року од 30 дана од дана подношења захтева и у
року од 30 дана од дана достављања решења врши рефундацију ПДВ.

 

Члан 5.

Оригинали рачуна из члана 3. став 5. овог правилника, оверени
од стране Централе, достављају се подносиоцу захтева заједно са решењем из става
5. овог правилника.

 

Члан 6.

Добрима и услугама непосредно повезаним са верском делатношћу,
у смислу овог правилника, сматрају се добра и услуге која су као таква одређена
Правилником о поступку остваривања права на повраћај ПДВ и о начину и поступку рефакције
ПДВ („Службени гласник РС”, бр. 107/04 и 65/05).

 

Члан 7.

Овај
правилник ступа на снагу наредног дана од дана објављивања у „Службеном гласнику
Републике Србије”.

 

Број 110-00-355/2005-04 


У Београду, 27. јула 2005.
године

Министар,


Млађан Динкић, с.р.