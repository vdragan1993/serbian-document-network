На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси 
 
ОДЛУКУ
о утврђивању комплекса Свиларе на реци Тамиш у Панчеву за споменик културе

	"Службени гласник РС", број 51 од 12. јуна 2013.
 
1. Комплекс Свиларе на реци Тамиш у Панчеву утврђује се за споменик културе.
2. Комплекс Свиларе на реци Тамиш у Панчеву (у даљем тексту: споменик културе) налази се на територији градске општине Панчево, у граду Панчеву, Улица Доситеја Обрадовића број 14, у приватној својини, на катастарским парцелама број 6942/8 и 6942/9, КО Панчево, у државној својини. 
	
Споменик културе саграђен је 1899. године. Налази се на левој обали реке Тамиш и састоји се из три објекта: Свиларе (главне предионице), Надзорништва свиларства и стана надзорника свиларства. Сва три објекта комплекса су главним фасадама позиционирана на једној линији, паралелно са током реке. Свилара је отпочела са радом 1900. године, са 150 радника и производњом од 15000 до 17000 kg свиле годишње. Производња свиле у Панчеву трајала је све до седамдесетих година 20. века, са умањеним капацитетом, да би 1967. године потпуно престала, а Свилара је претворена у фабрику за производњу гуме и пластике. Тих година је и култура гајења свилене бубе у Банату и Панчеву, после више од два и по века замрла. 
	
Све три зграде комплекса грађене су у стилу индустријске архитектуре, оплемењене разуђеношћу основа, разиграним крововима и складно обрађеним и декорисаним фасадама од фасадне опеке тамно окер боје, при чему је коришћено шаренило различитих слогова. Зграда Свиларе је разуђене основе, која би се могла свести на облик крста. Паралелно са реком Тамиш пружа се главно крило предионице, док се два краћа крака пружају управно на њега. Већи део објекта има приземље и спрат, док крак према реци Тамиш има два спрата. У приземљу је скелетна конструкција са бетонским и челичним стубовима на којима постоји угравирана година градње, док је на спрату троугласта челична кровна решетка. Кров већег дела зграде је прекривен лименим плочама, док је кров крила према реци Тамиш сложен, покривен бибер црепом. Сви прозори су великих димензија, са филунзима и озиданим луцима. Кордонски венац је на крилу према реци Тамиш висок и сложен, док је на осталим деловима једноставан са конзолицама од исте врсте опеке. Друге две зграде су много мањих димензија, зидане од опеке са дрвеном кровном конструкцијом и сложеним кровом покривеним бибер црепом. 
	
Поред историјских вредности везаних за развој индустрије у Панчеву и целом региону Јужног Баната, споменик културе има и изузетно значајну грађевинску структуру, са јединственом архитектуром и конструкционим детаљима, челичним стубовима и решеткастом челичном кровном конструкцијом главне предионице, који датирају из 1899. године, годину дана пре него што је решеткаста конструкција призната на Париској изложби. И поред низа година неадекватног коришћења и одржавања, као и мањих преправки и доградњи, сви објекти комплекса су у великој мери задржали своје аутентичне карактеристике.
3. Заштићена околина споменика културе обухвата катастарске парцеле број: 6941/1, 6941/2, 6942/3, 6942/4, 6942/7, 6942/8, 6942/9, 6942/10 и 6942/11, КО Панчево, у државној својини.
4. Утврђују се следеће мере заштите споменика културе:
1) очување изворног изгледа спољашње архитектуре и челичне конструкције у ентеријеру, хоризонталног и вертикалног габарита, облика и нагиба крова, свих конструктивних и декоративних елемената, очуваних оригиналних материјала, основних функционалних карактеристика и оригиналних натписа;
2) ажурно праћење стања и одржавање конструктивно-статичког система, кровног покривача, свих фасада и исправности инсталација у споменику културе;
3) забрана радова који могу угрозити статичку стабилност споменика културе; 
	
4) дозвољава се уклањање накнадно дограђених и изграђених објеката;
5) враћање првобитне намене споменика културе – текстилна индустрија или сличне производне намене која не девастира споменик културе и не угрожава животну средину или промена намене споменика културе у културну, туристичку или услужно-пословну; 
	
6) изолација и заштита споменика културе од влаге;
7) замена свих дотрајалих инсталација новим, уградња нових и инсталирање ватродојавних и громобранских уређаја; 
	
8) вођење електро и ТТ водова подземним путем;
9) забрана постављања прикључних кутија, ормара и расхладних уређаја на фасадама споменика културе; 
	
10) обезбеђење приступа споменику културе из свих праваца, ради заштите споменика културе од ватре.
5. Утврђују се следеће мере заштите заштићене околине споменика културе:
1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе и његову заштићену околину;
2) дозвољава се постављање монтажно-демонтажних објеката који не угрожавају споменик културе;
3) забрана радова који могу угрозити статичку безбедност споменика културе; 
	
4) забрана извођења радова којима се врши промена облика или намене терена; 
	
5) забрана постављања далековода, ваздушних електро и ТТ водова преко заштићених парцела; њихово вођење извршити подземним каналима, уз враћање терена у првобитно стање; 
	
6) урбанистичко и комунално уређење, хортикултурно опремање и редовно одржавање простора заштићене околине споменика културе у функцији споменика културе. 
	
6. Ова oдлука ступа на снагу осмог дана од дана објављивања у „Службеном гласнику Републике Србије”.
 
05 број 633-4154/2013
У Београду, 4. јуна 2013. године 
Влада
Председник, 
Ивица Дачић, 
	с.р.