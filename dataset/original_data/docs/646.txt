На основу члана 32. Закона о забрани дискриминације („Службени гласник РС”, број 22/09), члана 61. став 2. Закона о државним службеницима („Службени гласник РС”, бр. 79/05, 81/05 – исправка и 83/05 – исправка, 64/07 и 67/07 – исправка, 116/08, 104/09 и 99/14) и чл. 29, 33. и 35. Уредбе о спровођењу интерног и јавног конкурса за попуњавање радних места у државним органима („Службени гласник РС”, бр. 41/07 – пречишћен текст и 109/09) и члана 3. став 2. Одлуке о образовању и раду стручне службе Повереника за заштиту равноправности („Службени гласник РС”, бр. 8/11 и 22/12),
Повереник за заштиту равноправности доноси
 
ПРАВИЛНИК
о попуњавању радних места у стручној служби Повереника за заштиту равноправности
"Службени гласник РС", број 61 од 10. јула 
				2015.
 
ОПШТА ОДРЕДБА
Садржина Правилника
Члан 1.
Овим правилником се ближе уређује попуњавање извршилачких радних места и положаја у Стручној служби Повереника за заштиту равноправности (у даљем тексту: Стручна служба Повереника), стручне оспособљености, знања и вештине које се вреднују у изборном поступку и начин њихове провере, мерила за избор и именовање конкурсне комисије.
ПОПУЊАВАЊЕ РАДНИХ МЕСТА
Премештај, интерни и јавни конкурс
Члан 2.
Попуњавање извршилачког радног места у Стручној служби Повереника може се, по одлуци Повереника за заштиту равноправности (у даљем тексту: Повереник), извршити премештајем запосленог из друге унутрашње јединице унутар Стручне службе Повереника, ако за то постоје услови; премештајем на основу споразума о преузимању из другог државног органа; премештајем из другог државног органа по спроведеном интерном или јавном конкурсу и заснивањем радног односа ако је на конкурсу изабран кандидат који није државни службеник.
Када се радно место не попуни премештајем, спровешће се интерни или јавни конкурс.
Ради попуњавања положаја спроводи се интерни или јавни конкурс.
Члан 3.
Повереник одлучује да ли ће се спроводити интерни конкурс, као и из којих државних органа државни службеници могу да учествују на интерном конкурсу.
Интерни конкурс за попуњавање упражњеног радног места оглашава се на интернет презентацији Повереника или на други начин који одреди Повереник.
Рок за подношење пријава је осам дана од дана оглашавања интерног конкурса.
Члан 4.
Када интерни конкурс није успео или није спроведен, спроводи се јавни конкурс.
Јавни конкурс се обавезно спроводи ако се прима приправник.
Јавни конкурс се оглашава на интернет презентацији Повереника, на интернет презентацији Службе за управљање кадровима, на порталу е-управе, на огласној табли, интернет презентацији и периодичном издању огласа Националне службе за запошљавање. 
Рок за подношење пријава на јавни конкурс је најмање осам дана, почев од дана оглашавања јавног конкурса у периодичном издању огласа Националне службе за запошљавање. 
КОНКУРСНА КОМИСИЈА
Образовање и састав конкурсне комисије
Члан 5.
Ради спровођења интерног и јавног конкурса, пре оглашавања, именује се конкурсна комисија. 
Конкурсна комисија има најмање три члана: председника и чланове комисије.
Чланове конкурсне комисије именује Повереник из реда државних службеника запослених у Стручној служби Повереника, другом државном органу или из реда стручних лица за одређену област.
Члан конкурсне комисије који није из Стручне службе Повереника има право на накнаду за рад у конкурсној комисији за сваки спроведени конкурс у висини од 8.000 динара, као и накнаду трошкова насталих радом у комисији.
Члан 6.
Повереник одређује састав конкурсне комисије у зависности од услова за рад на радном месту које се попуњава, предвиђених правилником којим се уређује систематизација радних места у Служби Повереника, водећи рачуна да један члан комисије буде непосредни руководилац унутрашње јединице у којој се врши попуна, односно пријем, док остали чланови комисије треба да имају најмање исти степен образовања прописан оглашено радно место.
Члан 7.
Чланови конкурсне комисије ће, након увида у поднете пријаве учесника конкурса, дати писмену изјаву Поверенику о томе да ли они или са њима повезана лица, имају интерес за спровођење конкурса, односно да код њих не постоји сукоб интереса.
Кругом повезаних лица са члановима конкурсне комисије сматрају се: брачни или ванбрачни друг, сродници по крви у правој линији без обзира на степен, у побочној линији и тазбини закључно са другим степеном сродства, ако су у односу старатеља, штићеника, усвојиоца, усвојеника, хранитеља или храњеника, као и лица чија делатност може имати утицаја на непристрасно и одговорно спровођење изборног поступка и на имовно стање чланова конкурсне комисије. 
Конкурсна комисија води записник о свом раду.
Чланови конкурсне комисије дужни су да чувају податке до којих су дошли током спровођења конкурса.
СТРУЧНЕ ОСПОСОБЉЕНОСТИ, ЗНАЊА И ВЕШТИНЕ
Вредновање стручних оспособљености, знања и вештина
Члан 8.
Конкурсна комисија вреднује стручну оспособљеност кандидата у изборном поступку, оцењујући способност кандидата да успешно обавља послове конкретног радног места, полазећи од услова датих у огласу, односно систематизованог радног места које се попуњава и радног искуства кандидата на истоврсним пословима.
Конкурсна комисија вреднује знање кандидата тако што проверава познавање делокруга рада Повереника, области организације и рада државних органа, као и ценећи стручно знање кандидата из области рада на радном месту које се попуњава.
У зависности од послова радног места, Комисија проверава и познавање права Европске уније, вештину комуникације, логичног и аналитичког резоновања, организаторске способности, вештину руковођења, као и других претходно утврђених знања и вештина потребних за обављање послова тог радног места.
Начин провере стручних оспособљености, знања и вештина
Члан 9.
У изборном поступку конкурсна комисија може да оцењује само оне стручне оспособљености, знања и вештине кандидата које су наведене у огласу о конкурсу и на начин који је наведен у огласу о конкурсу. 
Члан 10.
Вештина рада на рачунару може да се проверава одговарајућим доказом о завршеној обуци која одговара захтеваној оспособљености за рад на рачунару, или практичним радом на рачунару. Уколико се вештина рада на рачунару проверава практичним радом на рачунару, оцене су „не задовољава” и „задовољава”. Оценом „задовољава” вреднује се кандидат који је показао основно познавање рада у стандардним програмима за обраду текста, електронску комуникацију и претраживање интернета, односно другим програмима предвиђеним правилником о унутрашњем уређењу и систематизацији радних места. 
Знање, стручне оспособљености и вештине кандидата не проверавају се кандидату који је на провери вештине рада на рачунару вреднован оценом „не задовољава”.
Знање, односно познавање енглеског језика може да се проверава одговарајућим доказом о стеченом нивоу знања, писменом провером /тест, превод/ или усмено. 
Члан 11.
Стручне оспособљености, знања и вештине могу се проверавати усмено – разговором, а по потреби и писмено. 
Може да се спроведе више начина провере, али је разговор увек обавезан.
Конкурсна комисија може одлучити да је за попуњавање слободног радног места целисходна писмена провера стручних оспособљености, знања и вештина, о чему ће обавестити Повереника и у огласу кандидате. 
Писмена провера се врши у облику теста или писменог рада. 
Ако тест служи вредновању стручних оспособљености и знања, кандидати одговарају на питања тако што бирају један од више понуђених одговора у тесту који је претходно саставила конкурсна комисија.
Провера путем писменог рада спроводи се само изузетно, када конкурсна комисија процени да је за радно место које се попуњава изузетно потребна вештина логичког и аналитичког закључивања, о чему ће кандидати бити обавештени у огласу.
Писмени рад захтева кратку анализу и извођење закључка на тему коју зада конкурсна комисија. 
Конкурсна комисија унапред одређује тему и време које кандидатима стоји на располагању за израду писменог рада.
Члан 12.
Разговор с кандидатима је последњи део изборног поступка. 
На разговор се позивају само кандидати који су у претходним деловима изборног поступка стекли право да учествују на разговору.
Конкурсна комисија, пре почетка разговора са кандидатима, одређује који су јој подаци о кандидатима потребни и питања која се постављају кандидатима.
Кандидатима се постављају иста питања, по истом редоследу, с тим да конкурсна комисија може у току разговора поставити додатна питања, ако су неопходна додатна објашњења или обавештења. 
Мерила за избор кандидата
Члан 13.
Ако се у изборном поступку знање проверава тестом, резултат кандидата вреднује се тако што се одређује проценат тачних одговора.
Само кандидати са више од 50% тачних одговора могу да учествују у наредном делу изборног поступка.
Ако се у изборном поступку као начин провере користе писмени рад, рад кандидата вреднује сваки члан конкурсне комисије оценом „не задовољава” , „делимично задовољава” и „задовољава”, према критеријумима које конкурсна комисија унапред одређује.
У наредном делу изборног поступка могу да учествују само кандидати које су сви чланови конкурсне комисије вредновали оценом „делимично задовољава” или „задовољава”.
На разговору са кандидатима, сваки члан конкурсне комисије вреднује оценама од 1 до 3 оценом одговоре кандидата на питања која су му постављена, према критеријумима које конкурсна комисија унапред одређује. Оценом 3 вреднује се кандидат који у потпуности испуњава захтеве за избор на радно место, оценом 2 вреднује се кандидат који делимично испуњава захтеве, а оценом 1 вреднује се кандидат који не испуњава захтеве за избор на радно место. 
Резултат кандидата добија се тако што се израчунава просечна вредност оцена којима је кандидат вреднован. Просечна вредност оцена рачуна се само оном кандидату којег је сваки члан конкурсне комисије вредновао оценом 2 или 3.
Члан 14.
Након усменог разговора с кандидатима и бодовања, конкурсна комисија сачињава листу за избор сa највише три кандидата која су сa најбољим резултатом испунила мерила прописана за избор. 
Ако више кандидата има једнаки резултат, предност имају они са бољим резултатима на писменој провери знања и стручних оспособљености (прво допунско мерило) и бољим резултатом на тесту вештина (друго допунско мерило).
Листа за избор садржи све податке о резултатима које су кандидати постигли у изборном поступку.
Конкурсна комисија доставља листу за избор заједно са записником о свом раду Поверенику који може да обави додатни усмени разговор са кандидатима са листе пре него што одлучи о избору. 
Посебне одредбе за положаје
Члан 15.
Приликом изборног поступка за попуњавање положаја, примењују се правила као за попуну извршилачких радних места, провера и мерила за вредновање стручних оспособљености знања и вештина.
Приликом изборног поступка за попуњавање положаја вреднује се и садржина пријаве за конкурс. 
Пријава на конкурс садржи име и презиме кандидата, датум и место рођења, адресу становања, податке о образовању, податке о врсти и дужини радног искуства с кратким описом послова на којима је кандидат радио до подношења пријаве и одговорности на тим пословима, податке о стручном усавршавању и податке о посебним областима знања.
За попуну положаја врши се провера и стручног знања и познавања права Европске уније, проверава се вештина логичног и аналитичког резоновања, вештина комуникације, организационе способности и вештине руковођења.
ЗАВРШНЕ ОДРЕДБЕ
Члан 16.
Ступањем на снагу овог правилника престаје да важи Правилник о попуњавању радних места у Служби Повереника за заштиту равноправности („Службени гласник РС”, број 29/13).
Члан 17.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-7/2015-04
У Београду, 6. јула 2015. године
Повереница за заштиту равноправности,
Бранкица Јанковић, с.р.