Редакцијски пречишћен текст
 
 

На основу 

члана 22.
став 2. Закона о имовини Савезне Републике

Југославије
(“Службени лист
СРЈ”, бр. 41/93 и 24/94), 
савезни министар за одбрану, у
сагласности са Савезном владом, 
прописује

  

ПРАВИЛНИК


о начину и критеријумима за давање станова у закуп и додељивање стамбених 
зајмова за решавање стамбених питања запослених у 

Војсци


Југославије

„Службени лист СРЈ”,
бр. 45 од 6. 
октобра 1995, 28 од
21. 
јула 1996, 56 од
22. 
новембра 1996, 42 од
15. 
августа 1997.

 

 

I. ОСНОВНЕ ОДРЕДБЕ

 

Члан 1.

Овим правилником уређују се начин и критеријуми за
давање станова у закуп и додељивање стамбених зајмова (у даљем тексту: зајам)
за решавање стамбених питања зпослених у Војсци Југославије.

Запосленим у Војсци Југославије, у смислу овог правилника,
сматрају се: професионални официри, професионални подофицири и цивилна лица на
служби у Војсци Југославије (у даљем тексту: професионални припадници Војске)
као и професионални припадници Војске који врше војне и друге дужности у
Савезном министарству за одбрану (у даљем тексту: Министарство), државним
органима или организацијама, распоређени актом надлежног старешине.

Становима, у смислу овог правилника, сматрају се
станови који су за потребе Војске Југославије (у даљем тексту: Војска)
прибављени изградњом, куповином или по другом основу, или добијени претварањем
заједничких и пословних просторија у стамбеним зградама у посебне стамбене
јединице или у стамбене просторије које се могу припојити суседном стану и
станови у својини другог правног лица на које су Министарство и Војска уговором
стекли право коришћења.

 

Члан 2.

Евиденцију о решавању стамбених питања давањем станова
у закуп из члана 1. став 3. овог правилника или доделом зајмова воде војне
команде гарнизона, које, по пропису или по наређењу, врше функцију команде
гарнизона, односно стамбеног органа тих команди (у даљем тексту: стамбени орган
гарнизона).

Начин вођења евиденције из става 1. овог члана, као и
начин и рокове за подношење одговарајућих извештаја утврђује функционер у
Министарству кога одреди савезни министар за одбрану.

 

Члан 3.

Одлуку о давању станова у закуп и додељивању зајмова,
зависно од броја молби за давање станова, броја молби за зајам и средстава
обезбеђених за зајам, стамбених проблема, броја расположивих станова и потреба
за одређеном структуром станова, на предлог стамбене комисије гарнизона, за
сваки гарнизон, за сваку годину или у оквиру текуће године, доноси командант
армије, односно командант ратне морнарице, а у гарнизону Београд – начелник
Генералштаба Војске, односно старешина кога он овласти.

Одлуком из става 1. овог члана надлежни старешина
одређује колико ће се станова дати у закуп и колико доделити зајмова по групама,
подгрупама и структури.**

Ако у појединим гарнизонима нема довољно станова који
се могу дати у закуп, а има их у другим ближим гарнизонима, односно местима,
старешина из става 1. овог члана може одлучити да се лицима којима молба за
давање стана у закуп није решена дају станови у закуп у тим гарнизонима,
односно местима ако с тим местима постоје добре везе средствима јавног
саобраћаја или ако је организован превоз војним возилима.

Начелник Генералштаба Војске, ако настану
организацијско-формацијске промене Војске, надлежности и овлашћења из овог
члана може пренети на старешину Генералштаба Војске.* 

 

*Службени лист СРЈ, број 56/1996

**Службени лист СРЈ, број 42/1997

 

Члан 4.

Станови прибављени изградњом, куповином или по другом
основу дају се у закуп најдоцније три месеца пре истека рока који је уговором
између инвеститора и извођача, односно купца и продавца одређен за завршетак
изградње, односно примопредају станова.

Станови добијени претварањем заједничких просторија у
посебне стамбене јединице или у стамбене просторије које се могу припојити
суседном стану дају се у закуп најдоцније 30 дана пре истека рока који је
уговором између инвеститора и извођача одређен за завршетак радова на
претварању заједничке просторије у стан.

Станови у својини другог правног лица на које су
Министарство и Војска уговором стекли право коришћења дају се у закуп у року од
30 дана од дана закључивања уговора.

Станови из којих се исељавају дотадашњи закупци или
носиоци станарског права дају се у закуп најдоцније три дана од дана кад
постану усељиви, односно кад се доведу у стање предвиђено категоризацијом и
стандардом за употребу станова.

 

II. ДАВАЊЕ СТАНОВА У
ЗАКУП НА НЕОДРЕЂЕНО ВРЕМЕ

 

1. Општи критеријуми

 

Члан 5.

Стан у закуп на неодређено време (у даљем тексту: стан
у закуп) може се дати:

1) професионалном припаднику Војске, ако има најмање 15
година службе у Војсци или 20 и више година пензијског стажа, од чега најмање
10 година у Војсци;

2) пензионисаном професионалном припаднику Војске, ако
је до престанка службе поднео молбу за решавање стамбеног питања, која је
закључком стамбеног органа прихваћена а није решена до престанка службе, без
обзира на број година проведених у служби;

3) члану породичног домаћинства погинулог или умрлог
лица из тач. 1. и 2. овог става, без обзира на број година које је погинуло,
односно умрло лице провело у служби.

Радним стажом у Војсци сматра се и радни стаж остварен
у Министарству, као и на пословима одбране земље.

 

Члан 6.

Лицу из члана 5. овог правилника може се дати стан у
закуп у месту службовања, а ако је примљено у службу ван пребивалишта или је у
току службе премештано – и ван места службовања ако:

1) то лице, односно његов брачни друг или малолетни
члан његовог породичног домаћинства нема на територији Савезне Републике
Југославије (у даљем тексту: СРЈ) стан са станарским правом, односно стан у
закуп или стан у својини, односно ако није отуђило стан у својини или фактички
није у могућности да користи стан који је ван територије СРЈ;

2) као носилац станарског права или закупац користи
стан из стамбеног фонда Војске по структури мањи од стана који му припада по
одредбама чл. 24. и 25. овог правилника, а жели да му се да стан у закуп на име
разлике између површине стана који му припада и стана који користи или да му се
да стан у закуп који му по структури припада, с тим да стан који користи врати
стамбеном органу команде гарнизона на чијем се подручју стан налази;

3) као носилац станарског права или закупац користи
стан на који Војска има право коришћења, а који је у својини другог правног
лица или у својини грађана, по структури мањи од стана који му припада по
одредбама чл. 24. и 25. овог правилника, а жели да му се да стан у закуп на име
разлике између површине стана који му припада и стана који користи;

4) има стан у својини или је отуђило стан у својини по
структури мањи од стана који му припада по одредбама чл. 24. и 25. овог правилника,
а жели да му се да стан у закуп на име разлике између површине стана који му
припада и стана у својини, односно стана који је отуђило.

5) има стан у својини по структури мањи од стана који
му припада по одредбама чл. 24. и 25. овог правилника, а жели да му се да стан
у закуп који му по структури припада, с тим да уговором о размени власништва
стан у својини из кога се исељава пренесе у фонд Војске, ради доделе другом
лицу из члана 5. овог правилника.*

Лицу из члана 5. овог правилника, под условима из става
1. тач. 2. до 4. овог члана, може се на име разлике у структури и површини
између стана који му припада и стана који користи дати у закуп друга стамбена
јединица у месту у коме се налази стан који користи, ако своје стамбено питање
не жели да решава коришћењем зајма. Површина друге стамбене јединице не може
бити већа од разлике у површини између стана који му припада и стана који
користи.

Лицу из члана 5. овог правилника, под условима из става
1. тачка 5. овог члана, може се дати стан у закуп који му по структури припада
ако у месту у коме се налази стан који преноси у фонд Војске постоји потреба за
таквом структуром стана ради решавања стамбеног питања другог лица из члана 5.
овог правилника.** 

 

*Службени лист СРЈ, број 56/1996

**Службени лист СРЈ, број 42/1997

 

Члан 7.

Молбе лица из члана 5. овог правилника стамбени орган
гарнизона разврстава:

1) у I групу – молбе лица која испуњавају услове из
члана 6. став 1. тачка 1. овог правилника. Фактичка немогућност коришћења стана
ван територије СРЈ заснива се на изјави подносиоца молбе коју је оверио
надлежни орган и одрицања од даљег права на тај стан, као и на потврдама о
пребивалишту на територији СРЈ за подносиоца молбе и све чланове његовог
породичног домаћинства;

2) у II групу – молбе лица која испуњавају услове из
члана 6. став 1. тачка 2. овог правилника, а желе да им се да у закуп стан који
им припада, уз обавезу да врате стан који имају на коришћењу, као и молбе лица
која испуњавају услове из члана 6. став 1. тачка 3. овог правилника ако се обезбеди
да Војска после исељења подносиоца молбе из стана и даље има право коришћења
тог стана;

3) у III групу – молбе лица која испуњавају услове из
члана 6. став 1. тач. 2. или 3. или 4. овог правилника, а желе да им се да стан
у закуп на име разлике између површине стана који им припада и стана који
користе, као и молбе лица из члана 6. став 1. тачка 5. овог правилника.*

Молбе лица из става 1. тач. 2. и 3. овог члана
разврставају се у одговарајуће подгрупе, зависно од структуре стана који се
користи и структуре стана који им припада.** 

 

* „Службени лист СРЈ”, број 56/96.

** „Службени лист СРЈ”, број 42/97.

 

Члан 8.

За молбе разврстане у једну од група из члана 7. овог
правилника одређује се стаж, и то:

1) за молбе из I групе – од дана кад подносилац молбе испуњава
услове прописане за ту групу, осим за молбе лица које је дало изјаву о
фактичкој немогућности коришћења стана, за које се стаж рачуна од дана давања
изјаве о немогућности коришћења стана или од дана фактичке немогућности
коришћења стана ако се тај дан може утврдити на основу општепознатих чињеница
или других доказа. Стаж молбе на основу изјаве о фактичкој немогућности
коришћења стана који се налази на територији република које су се издвојиле из
Југославије не може бити одређен раније од: 25. јуна 1991. године – за станове
у гарнизонима на територији Словеније, 22. септембра 1991. године – за станове
у гарнизонима на територији Хрватске, 15. фебруара 1992. године – за станове у
гарнизонима на територији Македоније и 6. априла 1992. године – за станове у
гарнизо-нима на територији БиХ;

2) за молбе из II или III групе – од дана кад је
подносилац молбе, по било ком основу у смислу овог правилника (унапређење у
чин, број деце и сл.), стекао право на стан већи по структури од стана који има
на коришћењу.

Приликом одређивања стажа молби по одредбама става 1.
овог члана, поред радног стажа које је лице из члана 5. овог правилника
остварило у Министарству или Војсци, рачуна се и радни стаж које је остварило
ван Министарства или Војске.

 

2. Ред првенства

 

Члан 9.

У складу са одлуком* из члана 3. овог
правилника о давању стана у закуп лицима чије су молбе из члана 7. овог
правилника разврстане у I групу, зависно од структуре стана који им припада,
првенство има:

1) члан породичног домаћинства лица из члана 5. тач. 1.
и 2. овог правилника чија је смрт наступила као непосредна последица извршавања
борбеног задатка или извршавања професионалних војних задатака на обуци, вежби
или логоровању;

2) лице из члана 5. тач. 1. и 2. овог правилника које
је услед рањавања, повреде или болести, као непосредних последица извршавања
борбеног задатка или вршења професионалних војних задатака на обуци, вежби или
логоровању, постало војни инвалид I, II или III категорије инвалидности;

3) лице из члана 5. тач. 1. и 2. овог правилника чији
је члан породичног домаћинства изгубио живот у извршавању борбених задатака или
у вршењу професионалних војних задатака на обуци, вежби или логоровању.

Преостали станови дају се према дужини стажа молбе. Са
истим стажом, првенство у давању стана у закуп има:

1) лице које је теже оболело или има теже оболелог
члана породичног домаћинства, а болест према налазу, оцени и мишљењу надлежне
војнолекарске комисије утиче на ред првенства за давање стана;

2) лице које врши специфичну војну службу;

3) лице које је извршавало или извршава борбене
задатке, а под истим условима – лице са дужим учешћем, о чему потврду издаје
старешина на положају команданта корпуса, њему равном или вишем положају у
јединици, односно установи у којој је лице на служби;

4) лице које има дужи пензијски стаж остварен у Војсци;

5) лице које је после премештаја или одласка у
иностранство, у року од 60 дана од дана пријема дужности, стамбеном органу
гарнизона предало стан који је користило по основу закупа или станарског права,
осим лица са станом ван територије СРЈ које има потврду о предаји тог стана
после датума наведених у члану 8. став 1. тачка 1. овог правилника;

6) лице које је војни инвалид IV до VI категорије, а
инвалидност је настала као непосредна последица вршења професионалне војне
службе;

7) лице које је на служби у гарнизонима за које је
одлуком надлежног старешине одређено да се служба у њима обавља под отежаним
условима;

8) лице са већим бројем чланова породичног домаћинства.

Изузетно од одредаба става 2. овог члана, лицу из члана
5. тачка 2. овог правилника, као и члановима породичног домаћинства лица из
члана 5. тачка 1. овог правилника које је умрло, односно погинуло, а чија смрт
није наступила као непосредна последица извршавања борбеног задатка или
професионалне војне службе, чекање на стан смањује се за једну годину у односу
на остала лица. 

 

* „Службени лист СРЈ”, број 42/97.

 

Члан 10.

У складу са одлуком из члана 3. овог правилника о
давању стана у закуп лицима чије су молбе из члана 7. овог правилника
разврстане у II и III групу у оквиру исте подгрупе, првенство имају лица из
члана 9. став 1. тач. 1. до 3. овог правилника, затим лица са дужим стажом
молбе, а ако у том погледу имају исте услове – лице с већом разликом површине
стана који им припада и стана који користе.*

Под истим условима из става 1. овог члана приоритет
имају лица из члана 9. став 2. тачка 1. овог правилника, а затим лица с већим
бројем чланова породичног домаћинства или са децом различитог пола или старијег
узраста. 

 

* „Службени лист СРЈ”, број 42/97.

 

Члан 11.

Заједничке просторије које се могу претворити у посебне
стамбене јединице, а за које нису обезбеђена средства за претварање у стан из
члана 1. став 3. овог правилника, могу се дати у закуп лицима чије су молбе за
решавање стамбеног питања по одредбама овог правилника разврстане у I, II или
III групу молби по структури и површини стана, уз обавезу да својим средствима
претворе заједничке просторије у стан.

Између лица из става 1. овог члана предност се даје
лицу чија је молба разврстана у I, затим у II, па у III групу молби, а између
лица чије су молбе разврстане у исту групу, предност се даје по приоритету
прописаном овим правилником.

 

Члан 12.

Заједничка просторија која се у стамбену просторију
може претворити припајањем суседном стану може се дати у закуп кориснику
суседног стана чија је молба за решавање стамбеног питања по одредбама овог
правилника прихваћена и разврстана у II или III групу молби ако збир површине
стана и просторије која се припаја не прелази прописану површину стана који му
припада по одредбама овог правилника.

Изузетно, лицу из став 1. овог члана може се дати
просторија и ако збир површине стана и просторије која се припаја прелази
прописану површину стана који му припада, али не више од разлике површине стана
који му припада, увећаног за пола собе и стана који има, под условом да се та
просторија може припојити само уз стан тог лица.

Између два или више лица из ст. 1. и 2. овог члана
предност се даје лицу које својим средствима жели да заједничку просторију
претвори у стамбену просторију, а под истим условима – по приоритету прописаном
овим правилником.

Решење о додели заједничке просторије која се може
претворити у стамбену просторију само припајањем суседном стану, без доношења
одлуке надлежног старешине из члана 3. овог правилника, непосредно доноси
надлежни стамбени орган команде гарнизона, уз претходно донесену одлуку
надлежне војне установе да је у грађевинско-техничком смислу такво припајање
могуће.

 

Члан 13.

Носиоцу станарског права односно закупцу стана на
неодређено време може се, на његов захтев дати мањи стан у закуп у гарнизону
ако уступа по структури и површини већи стан Војске (за једну или више соба и
најмање 16 м? површине) и ако је такав стан потребан команди гарнизона. Одлуку
о промени стана по овом основу доноси старешина из члана 3. став 1. овог
правилника.

 

Члан 14.

У случају развода брака, разведени брачни другови могу
стан са станарским правом или стан у закуп на неодређено време, који су
користили пре развода брака, предати даваоцу стана на коришћење, с тим да им
се, уместо тог стана, дају два мања стана у закуп, укупне површине која није
већа од максимално прописане површине за структуру стана који се предаје
даваоцу стана, под условом да се о томе закључи поравнање пред надлежним судом.

Лице коме је Војска обавезна да обезбеди стан, а које
не реши своје стамбено питање на начин из става 1. овог члана, већ по
правноснажности одлуке надлежног суда, и поред учешћа умешача, изгуби својство
носиоца станарског права или закупца стана на неодређено време, може команди
гарнизона поднети молбу за доделу стана у закуп или давање зајма, која ће се
решавати по одредбама овог правилника, са стажом од дана правноснажности судске
одлуке, односно одлуке надлежног органа о нужности исељења из стана због
фактичке немогућности коришћења стана.

Стамбени орган гарнизона дужан је да лицу које је по
основу развода брака, по одлуци надлежног суда, остало једини носилац
станарског права или закупац стана понуди одговарајући мањи стан који
задовољава његове потребе и потребе чланова његовог породичног домаћинства.

Разведено лице из става 2. овог члана дужно је да о
покретању поступка пред надлежним судом ради одређивања носиоца станарског
права или закупца стана писмено обавести стамбени орган гарнизона да би се
обезбедило да у том поступку, у својству умешача, учествује лице које је
овластио надлежни војни правобранилац.

Разведено лице из ст. 1. и 2. овог члана код кога
накнадно наступе нови услови (унапређење у чин, стицање вишег степена стручне
спреме, увећање породице, премештај), стамбено питање може поново решавати по
одредбама овог правилника само подношењем молбе за доделу зајма.

 

Члан 15.

Између два или више носилаца станарског права, односно
закупца станова, на писмени захтев носилаца станарског права, односно закупаца
станова или на предлог стамбеног органа гарнизона, станови се замењују на
основу писмено закљученог уговора о замени станова, на који дају сагласност
даваоци станова на коришћење. Пре закључења уговора о замени станова, стамбени
орган гарнизона дужан је да прибави мишљење надлежног војног правобраниоца.

Даваоцем на коришћење стана Војске, у смислу става 1.
овог члана, сматра се стамбени орган гарнизона.

 

Члан 16.

На писмени захтев носиоца станарског права или закупца
стана Војске да стан замени с лицем које је носилац станарског права или
закупац стана на неодређено време који није у стамбеном фонду Војске, давалац
на коришћење стана Војске ће одбити да дa сагласност ако то лице не обезбеди
пренос права коришћења тог стана на Војску (кад за то Војска има интереса) или
ако постоји могућност да се том лицу по било ком основу касније додели стан
Војске.

Давалац на коришћење стана Војске одбиће давање
сагласности за замену стана и кад носилац станарског права или закупац на стан
Војске заменом не решава коначно стамбено питање у гарнизону у коме је на
служби, односно у гарнизону у коме има нерешену молбу за решавање стамбеног
питања.

Изузетно од одредаба ст. 1. и 2. овог члана, давалац
стана на коришћење ће сагласност за замену стана дати ако оцени да за такву
замену постоји посебан интерес Војске.

Одбијање давања сагласности мора бити писмено
образложено. Лице из ст. 1. и 2. овог члана мора, у року од 30 дана од дана
подношења захтева, да буде обавештено да се одбија давање сагласности за замену
стана или да ће му се у року од шест месеци обезбедити стан који одговара стану
у који заменом жели да се усели.

 

III. ДОДЕЉИВАЊЕ
ЗАЈМОВА

 

Члан 17.

Лицу из члана 5. овог правилника може се доделити зајам
под условима из члана 6. став 1. тач. 1. до 5.* овог правилника ако
своје стамбено питање не жели да решава давањем стана у закуп.

Зајам се може доделити и лицу из члана 5. овог
правилника које:

1) као носилац станарског права или закупац стана
користи стан Војске који се, према одлуци надлежног органа, не може откупити;

2) користи неуслован стан Војске или неуслован стан у
својини грађана. 

 

* „Службени лист СРЈ”, број 56/96.

 

Члан 18.

Лице из члана 17. овог правилника може учествовати у
решавању својих стамбених потреба личним средствима или средствима другог
физичког, односно правног лица.

Под условима из става 1. овог члана, лицу из члана 17.
овог правилника молба за доделу зајма изузима се из реда првенства и зајам се
додељује ванредно ако је учешће веће од 50% од износа средстава која се том
лицу могу одобрити по основу права на зајам.

Молба лица из члана 17. овог правилника може се изузети
из реда првенства и зајам ванредно доделити ако је учешће мање од износа
утврђеног у ставу 2. овог члана, али не мање од 30% од износа средстава која се
том лицу могу одобрити по основу права на зајам, о чему одлуку доноси старешина
из члана 3. овог правилника.

Решење о ванредној додели зајма под условима из става
2. овог члана, без доношења одлуке надлежног старешине из члана 3. овог
правилника, непосредно доноси надлежни стамбени орган команде гарнизона.

Изузетно, ако постоји посебан интерес Војске, зајам из
става 2. овог члана може се одобрити и лицу пре навршених година службе из
члана 5. тачка 1. овог правилника, с тим да се приликом закључења уговора о
давању зајма посебно регулишу услови за раскид уговора и повраћај датих
средстава у ревалоризованом износу у случају да том лицу престане служба у
смислу члана 80. став 2. овог правилника.

Решење о додели зајма из става 5. овог члана доноси, на
предлог надлежне организационе јединице Генералштаба Војске, односно
Министарства, функционер организационе јединице Министарства за послове из
области стамбеног обезбеђивања професионалних припадника Војске.

Учешће из ст. 2. и 3. овог члана може бити у новчаним
средствима (личним или по основу удруживања), у материјалним средствима
(грађевинско земљиште, започети стамбени објекат, грађевински материјал и
слично) или одрицање права на утврђену структуру, односно квадратуру стана.

 

Члан 19.

Лице из члана 5. тачка 1. овог правилника може
учествовати у решавању својих стамбених потреба личним средствима обезбеђеним
наменском штедњом код овлашћене банке (у даљем тексту: банка).

Наменском штедњом из става 1. овог члана сматра се
штедња новчаних средстава лица издвајањем одређеног процента од редовне месечне
зараде преко надлежног рачуноводственог центра или непосредном уплатом
одређеног новчаног износа код банке.

Лице које, на начин из става 1. овог члана, обезбеди
више од 50% средстава од вредности припадајућег стана има право на ванредно
давање стана у закуп, или одобрење зајма под условима прописаним у члану 6. и
члану 18. ст. 2. и 5. овог правилника.

Организациона јединица Министарства надлежна за послове
војног грађевинарства ће, на основу достављених месечних, односно тромесечних
извештаја банке о висини уплаћених средстава, а ради заштите њихове реалне
вредности, месечно, односно тромесечно прерачунавати те износе у стамбену
површину изражену у квадратним метрима, на основу последње објављене просечно
уговорене цене изградње станова по квадратном метру на општини на чијој се
територији налази седиште Министарства.

На захтев лица из става 1. овог члана, надлежна
организациона јединица Министарства из става 4. овог члана издаје потврду о
висини уплаћеног износа, односно оствареног права на одређену квадратуру
отплаћеног дела стана за давање стана у закуп или одобрење зајма из става 3.
овог члана.

Начин обављања послова у вези са остваривањем права на
решавање стамбеног питања лица из става 1. овог члана по основу штедње
прописује функционер који руководи надлежном организационом јединицом
Министарства.

 

Члан 20.

Зајам се додељује:

1) ради прибављања стана или породичне стамбене зграде
(у даљем тексту: стан) изградњом или куповином у гарнизону, односно месту
службовања, а, изузетно, и ван места службовања – само лицу које је примљено у
службу ван пребивалишта или које је премештено;

2) ради побољшања услова становања реконструкцијом,
санацијом, модернизацијом или адаптацијом стана.

Зајам из става 1. тачка 2. овог члана може се доделити
лицу из члана 17. став 1. овог правилника под условима из члана 6. тач. 2. до
4. овог правилника ако се одрекне права на зајам за прибављање стана на име
разлике стамбене површине стана који му припада и стана који користи.

 

Члан 21.

Изрази из члана 20. овог правилника имају следећа
значења:

1) изградњом се сматра: извођење грађевинских,
грађевинско-занатских и инсталатерских радова и радова на опремању стана;
доградња којом се проширује корисна стамбена површина; извођење радова на
започетом а недовршеном стану и на недовршеном стану прибављеном средствима
зајма, према пројектној документацији коју је одобрио надлежни орган;

2) куповином се сматра прибављање стана или дела стана
од правног или физичког лица;

3) реконструкцијом се сматра извођење радова на измени
дотрајале инсталације и опреме, као и на замени дотрајалих, оштећених или
уништених делова конструкције, чиме се инсталације, опрема и делови стана
доводе у функцију и на ниво сигурности за становање;

4) санацијом се сматра извођење радова којима се
спречавају или отклањају оштећења која могу настати или су настала услед
елементарних непогода (земљотреса, клизишта, поплава и др.);

5) модернизацијом се сматра извођење радова на
осавремењивању услова за становање (уграђивање и монтажа савремених инсталација
и опреме, обрада фасаде, крова и унутрашњих зидова савременим материјалом и
др.);

6) адаптацијом се сматра извођење радова којима се
мењају унутрашњи распоред и наменска употреба стамбених просторија.

 

Члан 22.

Молбе се разврставају у групе, а стаж молби се одређује
и приоритет у додељивању зајмова лицима из члана 17. став 1. овог правилника
утврђује по одредбама чл. 7. до 10. овог правилника.

Молбе лица из члана 17. став 2. овог правилника
разврставају се у IV групу и стаж се одређује од дана подношења молбе, а стаж
молбе лица које користи неуслован стан – од дана кад је коначним решењем
надлежног органа стан проглашен неусловним. Зајам се додељује према дужини
стажа молбе.

 

IV. КРИТЕРИЈУМИ ЗА
ОДРЕЂИВАЊЕ СТРУКТУРЕ И ПОВРШИНЕ СТАНА ПРИЛИКОМ ДАВАЊА СТАНА У ЗАКУП И
ДОДЕЉИВАЊА ЗАЈМА

 

Члан 23.

Приликом одлучивања о томе какав стан се по структури и
величини може дати у закуп или за коју структуру стана се може доделити зајам
узимају се у обзир: подносилац молбе, његов брачни друг и деца (рођена у браку,
ванбрачна, пасторчад и усвојена) која с подносиоцем молбе живе у заједничком
породичном домаћинству ако по основу радног односа или на други начин нису
решила своје стамбено питање; родитељи подносиоца молбе, односно родитељи
његовог брачног друга ако их подносилац издржава, ако живе с њим у породичном
домаћинству и ако на територији СРЈ и република које су се издвојиле из
Југославије нису отуђили стан у својини, односно ако немају стан у својини,
стан са станарским правом или у закупу који могу да користе за становање.

Приликом одлучивања о структури стана, узимају се у
обзир и чин, односно стручна спрема подносиоца молбе.

Структура припадајућег стана, који је прибављен до
доношења прописа о потреби средстава за прибављање станова за потребе Војске,
утврђује се према грађевинској структури (број стамбених просторија), независно
од укупне површине стана и појединих просторија.

 

Члан 24.

У складу са условима из члана 23. овог правилника,
професионалном официру, односно професионалном подофициру одређује се стан
следеће структуре:




Број чланова
  породице


Група и структура
  стана




I група


II група


III група





1) самац – самица



једнособан



једно-ипособан



двособан




2) лице са брачним другом без деце



једноипо-собан



двособан


двоипо-собан





3) лице са брачним другом и једним дететом



двоипо-собан



трособан


троипо-собан





4) лице са брачним другом и двоје деце



трособан


троипо-собан



четворо-ипособан





5) лице са брачним другом и троје деце



троипо-собан



четворо-собан



четворо-ипособан





6) лице са брачним другом и четворо и више деце



четворо-собан



четворо-ипособан



четворо-ипособан и већи




Прву групу чине професионални војници закључно са чином
капетана I класе.

Другу групу чине професионални војници чина мајора до
чина пуковника закључно.

Трећу групу чине професионални војници чина генерала и
адмирала.

 

Члан 25.

У складу са условима из члана 23. овог правилника,
цивилном лицу у Војсци одређује се стан следеће структуре:




Број чланова
  породице


Група и структура
  стана




I група


II група


III група





1) самац – самица



гарсоњера



једносо-бан



једнособан





2) лице са брачним другом без деце



једнособан



једносо-бан



једноипо-собан





3) лице са брачним другом и једним дететом



једноипо-собан



двособан


двоипособан





4) лице са брачним другом и двоје деце



двособан


двоипо-собан



трособан




5) лице са брачним другом и троје деце



трособан


троипо-собан



троипосо-бан





6) лице са брачним другом и четворо и више деце



троипосо-бан



четворо-собан



четворо-ипособан




Прву групу чине неквалификовани и полуквалификовани
радници.

Другу групу чине лица са средњом и вишом стручном
спремом, квалификовани и висококвалификовани радници.

Трећу групу чине лица с високом стручном спремом.

Већи стан за пола собе, односно за једну собу од стана
који је предвиђен у ставу 1. члана 24. и ставу 1. овог члана, ако нема
одговарајућег слободног стана и ако стамбене могућности то допуштају, може се
дати лицу које се налази на посебној дужности у Војсци или у Министарству.

Посебну дужност из става 2. овог члана утврђује савезни
министар за одбрану.

 

Члан 26.

Структура стана предвиђена одредбама чл. 24. и 25. овог
правилника увећава се за пола собе ако се родитељи узимају у обзир приликом
одлучивања о структури стана. По овом основу се не може увећавати структура
стана лицу коме по одредбама овог правилника припада, и то:

1) самцу или лицу с брачним другом без деце –
једноипособан и већи стан;

2) лицу с брачним другом и једним дететом или двоје
деце – двоипособан и већи стан;

3) лицу с брачним другом и троје или више деце –
троипособан и већи стан.

Стан мањи од стана који се даје у закуп по одредбама
става 1. члана 24. и става 1. члана 25. овог правилника, као и члана 18. став
7. овог правилника може се дати лицу из члана 5. овог правилника које до
доношења одлуке надлежног старешине из члана 3. овог правилника писмено изјави
да као коначно решење прихвата стан мање структуре. Решење стамбеног питања
овог лица неће се сматрати коначним ако у току службе по неком другом основу
стекне право на доделу по структури већег стана од стана кога се одрекло. Стаж
молбе овом лицу утврђује се од дана стицања права на стан већи од стана кога се
одрекло.

 

Члан 27.

Лицу које нема брачног друга а има једно дете или више
деце с којима живи у породичном домаћинству утврђује се за пола собе мањи стан
од стана какав би му, да има брачног друга, припадао по одредбама чл. 24. и 25.
овог правилника, ако је то трособан или већи стан.

Одредба става 1. овог члана не односи се на лице коме
је брачни друг погинуо, односно умро. Том лицу се структура стана утврђује као
да има брачног друга.

Члановима породичног домаћинства лица из ст. 1. и 2.
овог члана (деца и родитељи) и члана 23. став 1. овог правилника, ако то лице
погине или умре, утврђује се за једну собу мањи стан од стана који би му
припадао по одредбма ст. 1. и 2. овог члана.

 

Члан 28.

Лицу из члана 17. став 2. тачка 1. овог правилника које
је носилац станарског права или закупац стана Војске који се по посебној одлуци
надлежног органа не може откупити, а додељен му је по основу службе у
Министарству или у Војсци, може се доделити зајам за стан који је по структури
исти као стан који користи, али највише до структуре стана утврђене одредбама
чл. 24. и 25. овог правилника.

 

Члан 29.

Површина стана која се може дати лицу у закуп, а која
служи и као основ за израчунавање највећег износа зајма и израчунавање највеће
могуће површине друге стамбене јединице, укључујући и редуковану површину лођа
и балкона, највише износи: за гарсоњеру до 35 м?, за једнособан стан до 45 м?,
за једноипособан стан до 55 м?, за двособан стан до 64 м?, за двоипособан стан
до 76 м?, за трособан стан до 85 м?, за троипособан стан до 96 м?, за
четворособан стан до 105 м?, за четвороипособан стан до 115 м?, као и за
петособан стан до 138 м? и петоипособан стан до 150 м?, сагласно одредбама
члана 25. ст. 2. и 3. овог правилника.*

Под површином стана који се користи за потребе из става
1. овог члана подразумева се стварна површина стана који се користи, укључујући
и редуковану површину лођа и балкона. 

 

* „Службени лист СРЈ”, број 56/96.

 

V. УТВРЂИВАЊЕ ИЗНОСА
ЗАЈМА

 

Члан 30.

Износ зајма утврђује се према последњој објављеној
просечној уговореној цени изградње станова по квадратном метру на територији
општине на којој се прибавља стан који кориснику зајма припада по одредбама
овог правилника, а ако нема тих података – према подацима за територију града,
републике чланице, односно СРЈ.

 

Члан 31.

Износ дуга по зајму добија се кад се износ из члана 30.
овог правилника помножи бројем квадратних метара стана, а затим умањи на име:

1) уплаћеног доприноса за стамбену изградњу – по 0,5%
за сваку годину радног стажа зајмопримца и његовог брачног друга, односно
радног стажа умрлог брачног друга, ако зајмопримац није склопио нови брак, али
највише до 30% износа одобреног зајма;

2) трошкова прибављања и трошкова уређења грађевинског
земљишта, али највише до 40% износа одобреног зајма.

 

Члан 32.

Ако корисник зајма или члан његовог породичног
домаћинства има статус ратног војног инвалида I до IV категорије, износ дуга по
зајму утврђен по одредбама члана 31. овог правилника се додатно умањује
сразмерно степену инвалидитета, и то:

1) са 100% инвалидитета, кад је за редован живот
потребна нега и помоћ од стране другог лица – 50%;

2) са 100% инвалидитета – 40%;

3) са 90% инвалидитета – 30%;

4) са 80% инвалидитета – 20%.

Право на додатно умањење износа дуга по зајму од 50%
имају и лица чији је члан породичног домаћинства погинуо при извршавању
борбеног задатка.

 

VI. ПОСТУПАК ЗА
РЕШАВАЊЕ СТАМБЕНОГ ПИТАЊА

 

1. Подношење молбе

 

Члан 33.

Лице из чл. 5. и 17. овог правилника молбу за давање
стана у закуп и доделу зајма (у даљем тексту: молба) подноси, на прописаном
обрасцу, стамбеном органу гарнизона на чијој му се територији решава стамбено
питање.

Молба се подноси преко старешине војне јединице,
односно војне установе на положају команданта самосталног батаљона (дивизиона)
и команданта пука и њима равног или вишег положаја, за који је формацијом
предвиђен чин потпуковника или виши чин, а за лица на раду ван органског
састава Војске – преко надлежне организационе јединице Министарства, односно
Генералштаба Војске која та лица води у евиденцији.

Старешина из става 2. овог члана сравњује податке из
молбе с подацима који се воде у службеној евиденцији и, ако су тачни, оверава
их, а молбу, са списима и мишљењем, доставља надлежном стамбеном органу
гарнизона.

Ако од подношења молбе из става 1. овог члана до њеног
решења, односно до усељења у стан или доделе зајма наступе промене које су од
утицаја на добијање стана или зајма, ред првенства или структуру стана
(престанак службе, односно радног односа, премештај, промена броја чланова породичног
домаћинства, стицање стана у својини или у својству закупца стана и сл.), лице
које је поднело молбу и његов претпостављени старешина дужни су да одмах, а
најдоцније у року од осам дана од дана настанка тих промена, о њима писмено
обавесте надлежни стамбени орган гарнизона, а тај орган, ако је у питању лице
коме је додела зајма одобрена а зајам још није додељен – банку која по
донесеном решењу о одобрењу зајма додељује зајам.

За тачност података наведених у молби одговарају
подносилац молбе и старешине из ст. 2. и 4. овог члана.

 

Члан 34.

Лице из члана 1. став 1. овог правилника може молбу за
решавање стамбеног питања, сагласно одредбама члана 33. овог правилника,
поднети најдоцније до престанка службе у Војсци, а чланови породичног
домаћинства тих лица која су погинула, односно умрла – у року од две године
после њихове смрти.

 

Члан 35.

Стамбени орган гарнизона или други надлежни орган дужан
је да по поднесеној молби одмах, а најдоцније у року од 30 дана од дана њеног
пријема, донесе закључак којим се утврђују право на решавање стамбеног питања и
структура, односно површина стана и одређују група у коју је молба разврстана и
време од кад се рачуна стаж молбе.

Стамбени орган гарнизона ће решењем одбити молбу ако у
току поступка утврди да подносилац молбе не испуњава услове прописане овим
правилником.

У закључку из става 1. и решењу из става 2. овог члана
даје се поука о праву жалбе.

 

2. Подношење жалбе

 

Члан 36.

Против закључка, односно решења из члана 35. овог
правилника може се поднети жалба у року од осам дана од дана пријема закључка,
односно решења.

Жалба се, преко јединице, односно установе у којој је
лице на служби и стамбеног органа гарнизона, подноси претпостављеном старешини
стамбеног органа који је донео закључак, односно решење из члана 35. овог
правилника.

Стамбени орган гарнизона дужан је да жалбу, у року од
три дана од дана њеног пријема, заједно са списима достави старешини из става
2. овог члана.

Старешина из става 2. овог члана дужан је да у року од
30 дана од дана пријема жалбе донесе решење по жалби, сагласно Закону о општем
управном поступку, које је коначно у управном поступку.

 

3. Надлежност
комисија и органа

 

Члан 37.

Стамбене комисије решењем дају у закуп станове, станове
типа хотелског смештаја и станове у кругу интерната и одлучују о одобрењу зајма
из средстава обезбеђених за ту намену.

Изузетно од одредбе става 1. овог члана, станове дају у
закуп и старешине војних јединица, односно војних установа, и то:

1) станове који се налазе у кругу касарни, аеродрома,
полигона или других војних објеката – старешине војних јединица, односно војних
установа које те објекте користе и њима управљају;

2) станове у гарнизону у коме се налази само чета
(батерија) или друга војна јединица, односно војна установа истог ранга –
старешина те јединице, односно установе;

3) станове који су до 10 км удаљени од граничних
караула а не налазе се у месту у коме постоји команда гарнизона – командант
граничног батаљона или старешина одговарајуће јединице на чијој се територији
налазе ти станови.

 

Члан 38.

Стамбену комисију гарнизона образује командант
гарнизона.

Стамбену комисију у гарнизону Београд образује начелник
Генералштаба Војске, односно старешина кога он овласти.

Изузетно од одредаба ст. 1. и 2. овог члана, командант
армије, односно командант ратне морнарице може за давање станова у закуп и
одобравање зајмова на територији армије, односно ратне морнарице образовати
једну стамбену комисију, односно међугарнизонску стамбену комисију за више
гарнизона.

Стамбена комисија може имати од три до девет чланова. Сваком
члану комисије одређује се заменик.

За чланове стамбене комисије именују се професионални
припадници Војске из састава војних јединица, односно војних установа у
односном гарнизону, пропорционално укупном броју професионалних припадника
Војске у тим јединицама и установама. Један од чланова комисије је из састава
стамбеног органа гарнизона.

 

Члан 39.

За решавање по жалбама против првостепених решења о
давању станова у закуп и одлука (решења) о одобрењу зајма, старешина из члана
3. овог правилника образује вишу стамбену комисију, која може имати од три до
11 чланова, с тим што се сваком члану комисије одређује заменик. По потреби, на
територији армије, односно ратне морнарице може се образовати и више тих
комисија.

За чланове више стамбене комисије именују се
професионални припадници Војске, по правилу, из састава војних јединица,
односно војних установа гарнизона у коме се налази команда која је образује.

 

Члан 40.

Чланови стамбених комисија и виших стамбених комисија
именују се на две године, с тим што се половина састава комисије мења почетком
сваке године. Актом о именовању комисије одређују се председник комисије и
његов заменик.

Стамбена комисија доноси пословник о свом раду.
Пословник одобрава старешина који је образовао комисију.

 

Члан 41.

Стамбена комисија доноси одлуку већином гласова. На
седницама стамбене комисије морају бити присутни:

1) сви чланови – ако се комисија састоји од три члана;

2) две трећине чланова – ако се комисија састоји од пет
или више чланова.

Одсутног члана комисије може заменити само лице које је
наредбом надлежног старешине одређено за његовог заменика.

На седницама комисије води се записник, у који се
обавезно уносе број присутних чланова, питања о којима се расправља и одлуке
које се доносе.

Записник потписују сви присутни чланови комисије и
записничар.

 

Члан 42.

Стамбена комисија гарнизона решењем даје стан у закуп и
одобрава зајам из средстава обезбеђених за ту намену за текућу годину.

Стамбени орган гарнизона дужан је да пре сваке поделе
станова и одобравања зајмова, преко команде војне јединице, односно војне
установе у којој је лице на служби или на други погодан начин, провери тачност
навода у молби за стан, односно зајам, утврди промене које су настале код
подносиоца молбе и на основу тога установи право на давање стана у закуп или
доделу зајма и одреди структуру и површину стана.

Ако подносилац молбе, као доказ из става 2. овог члана,
не достави потребна документа ни после накнадног захтева стамбеног органа
гарнизона, молба тог лица се неће разматрати до наредне поделе станова, односно
одобравања зајмова.

Изводи из донесених решења, као посебни прегледи,
достављају се војним јединицама, односно војним установама у гарнизону ради
обавештавања лица којима се стан даје у закуп или одобрава зајам и упознавања
других заинтересованих лица.

Преглед извода из донесених решења садржи: број решења,
презиме, име и чин, односно стручну спрему лица коме се даје стан у закуп,
односно одобрава зајам, број и узраст деце, основ за првенство при давању
стана, односно одобрењу зајма, евентуалну болест чланова породице, стаж молбе и
структуру стана, као и величину и ближу ознаку додељеног стана. У прегледу се
даје и саопштење о: укупном броју молби за стан, односно зајам и структури и
површини станова, ближим критеријумима којима су се старешина из члана 3. овог
правилника и комисија руководили при расподели, односно давању станова и
одобрењу зајма, војним јединицама, односно војним установама којима је преглед
достављен и другим потребним елементима, с поуком о праву подношења жалбе.

 

Члан 43.

Старешина војне јединице, односно војне установе дужан
је да преглед из члана 42. став 5. овог правилника одмах по пријему истакне на
видно место у службеним просторијама или да на други погодан начин с њим упозна
сва заинтересована лица. На прегледу извода ставља се датум његовог истицања,
односно упознавања заинтересованих лица. Преглед мора бити доступан
заинтересованима најмање 15 дана. О датуму истицања, односно датуму упознавања
заинтересованих лица с прегледом команда војне јединице, односно војне установе
писмено обавештава стамбени орган гарнизона.

Заинтересованим лицима која се у време истицања
прегледа из става 1. овог члана не налазе у војној јединици, односно војној
установи, уместо прегледа се, преко стамбеног органа гарнизона у коме живе, уз
доставницу шаље обавештење где се могу упознати с тим прегледом.

 

Члан 44.

Против решења о давању стана у закуп и решења о
одобрењу зајма може се поднети жалба. Жалбу може поднети лице за које је решење
донесено или лице коме молба није решена ако сматра да решење није донесено у
складу са одредбама Закона о имовини Савезне Републике Југославије (у даљем
тексту: Закон) и овог правилника.

Жалба из става 1. овог члана подноси се у року од 15
дана од дана упознавања с прегледом, односно од дана пријема обавештења из
члана 43. овог правилника. Жалба се, преко јединице, односно установе у којој
је лице на служби и првостепене стамбене комисије, подноси вишој стамбеној
комисији.

 

Члан 45.

Првостепена стамбена комисија може усвојити уложену
жалбу и своје решење заменити новим ако утврди да су првобитним решењем
повређене одредбе Закона и овог правилника или је може одбацити ако утврди да
је неблаговремена или да је поднело неовлашћено лице и да донесе друго решење
сагласно Закону о општем управном поступку.

Против решења из става 1. овог члана може се поднети
жалба вишој стамбеној комисији у року и на начин који су прописани чланом 44.
овог правилника. 

Првостепена стамбена комисија је дужна да жалбу из
става 2. овог члана, са стамбеним досијеом подносиоца жалбе и лица на које се
жалба односи, достави одмах вишој стамбеној комисији.

 

Члан 46.

Виша стамбена комисија, кад решава по жалби, својим
решењем:

1) одбацује жалбу ако утврди да је неблаговремена или
да је поднело неовлашћено лице, а то је пропустила да учини првостепена
стамбена комисија;

2) одбија жалбу ако утврди да нису повређене одредбе
Закона и овог правилника;

3) поништава првостепено решење и предмет враћа на
поновни поступак, дајући упутство за његово решавање у новом поступку;

4) доноси и друго решење по жалбама сагласно Закону о
општем управном поступку.

Виша стамбена комисија може по праву надзора да поништи
првостепено решење ако је донесено супротно одредбама Закона и овог правилника
и да предмет врати првостепеној стамбеној комисији на поновни поступак и
одлуку.

Примедбе и упутства више стамбене комисије су обавезни.

Виша стамбена комисија је дужна да по жалби одлучи што
пре, а најдоцније у року од 60 дана од дана подношења жалбе.

 

Члан 47.

Решење првостепене стамбене комисије против кога није
уложена жалба, односно решење више стамбене комисије из члана 46. овог
правилника постаје коначно.

 

Члан 48.

Лице које не жели да прихвати решавање стамбеног питања
по коначном решењу дужно је да о томе писмено обавести стамбени орган
гарнизона, у року од седам дана од дана пријема решења.

Молби за стан лица из става 1. овог члана које одбије
да прими стан одређује се нови стаж од дана кад је одбило стан који му је дат у
закуп.

Лицу из става 1. овог члана молба за одобрење зајма не
може се поново разматрати у оквиру средстава обезбеђених за текућу годину.
Његова молба задржава утврђени стаж.

 

Члан 49.

Ако се утврди да је коначан закључак о праву на
решавање стамбеног питања, односно коначно решење о давању стана у закуп или
одобрењу зајма донесено на основу неистинитих чињеница или доказа, или ако се
утврди да би на основу чињеница које су постојале у време доношења закључка,
односно решења или које су настале после његовог доношења а пре усељења у стан
или доделе зајма требало донети друкчији закључак, односно решење, доносилац
тих одлука ће их, по службеној дужности или по захтеву заинтересованог лица,
поништити или заменити новим одлукама у року од једне године од дана сазнања за
те чињенице, а најдоцније у року од три године од дана усељења у стан, односно
од дана доделе зајма по основу решења о одобрењу зајма.

Закључак, односно решење из става 1. овог члана
поништава или мења орган који га је донео.

Против закључка, односно решења из става 1. овог члана
које је донео првостепени орган може се поднети жалба надлежном другостепеном
органу.

 

4. Закључење уговора
о закупу стана

 

Члан 50.

Право на усељење у стан стиче се закључењем уговора о
закупу стана.

Уговор о закупу стана закључује се између лица коме је
стан дат у закуп и војне установе надлежне за управљање стамбеним фондом Војске
(у даљем тексту: војна установа), а на основу коначног решења о додели стана.

 

Члан 51.

Уговор о закупу стана садржи нарочито:

1) податке о уговорним странама;

2) назначење решења о давању стана у закуп;

3) податке о стану који је предмет закупа (зграда,
улица, спрат, број стана, број просторија, површина);

4) висину и износ закупнине и начин и рокове плаћања;

5) трајање закупа;

6) имена лица која ће користити стан;

7) одредбе о међусобним обавезама уговорних страна у
вези с коришћењем и одржавањем стана, заједничких просторија и уређаја у згради
и коришћењем земљишта које служи за редовну употребу зграде, као и о износу и
начину плаћања накнаде за коришћење земљишта, ако се, поред закупнине плаћа и
накнада;

8) одредбе о коришћењу других просторија које се не
сматрају станом, а дате су на коришћење заједно са станом;

9) услове и рокове за отказ уговора;

10) место и датум закључења уговора и потпис уговорних
страна.

Писмени уговор о закупу стана закључује се у пет
примерака.

 

Члан 52.

Лице коме је стан дат у закуп не може га издавати
другим лицима у подзакуп или користити у друге сврхе осим за становање, ако
овим правилником није друкчије прописано.

 

Члан 53.

Лице коме је стан дат у закуп дужно је да се усели у
стан у року од осам дана од дана закључења уговора о закупу стана, а ако се не
усели у стан у наведеном року, сматраће се да је одустало од усељења и тај стан
ће се издати другом лицу по реду првенства прописаном одредбама овог
правилника.

Ако лице из става 1. овог члана из службених и других
објективних разлога није било у могућности да се усели у стан у року од осам
дана од дана закључења уговора о закупу стана, рок се може продужити за осам
дана од дана престанка тих разлога. Потврду о постојању разлога за продужење
рока издаје претпостављени старешина из члана 33. став 2. овог правилника.

 

Члан 54.

Лице коме је стан дат у закуп дужно је да плаћа
закупнину за коришћење стана, увећану за трошкове амортизације намештаја ако је
стан намештен. Лице које својим средствима адаптира стан не плаћа закупнину за
износ уложених средстава, а највише до укупног износа стварних трошкова које је
одобрила војна установа.

Лице из става 1. овог члана дужно је да као и остали
станари у згради плаћа одговарајући део накнаде за коришћење заједничких просторија
и инсталација у згради (заједничко светло, вода, лифт и сл.), трошкове грејања,
трошкове текућег одржавања, комуналне трошкове и доприносе (накнаду за земљиште
и др.) и друге трошкове који нису урачунати у закупнину, а који падају на терет
свих корисника станова без обзира на основ коришћења стана.

 

5. Примопредаја
стана

 

Члан 55.

По престанку основа по коме се стан у закупу користи,
односно по истеку уговора о закупу стана, закупац је дужан да стан ослободи од
лица и ствари и да га преда војној установи у року од 30 дана од дана престанка
основа коришћења, у стању у коме га је примио, при чему се узимају у обзир
промене до којих је дошло услед редовне употребе стана.

Ако закупац приликом исељења из стана не изврши све
потребне оправке у стану и не доведе стан у исправно стање, војна установа ће
утврђене недостатке отклонити о његовом трошку.

Ако се закупац и војна установа не споразумеју у
погледу стања у коме се стан налази, свака страна може тражити да се стање
утврди у поступку обезбеђења доказа код надлежног суда.

Непосредна примопредаја стана између старог и новог
закупца може се извршити посредовањем представника војне установе на лицу места
у стану, где се записнички констатује у каквом се стању стан налази, односно
који ће се радови извршити на терет Војске, а које радове треба да отклони
стари закупац у прописаном року, односно нови закупац у случају њиховог
међусобног споразума.

 

6. Поступак после
доношења одлуке (решења) о одобрењу зајма

 

Члан 56.

Стамбени орган гарнизона доставља коначна и
правноснажна решења за лица којима је одобрен зајам из средстава обезбеђених за
текућу годину, заједно с молбама и пратећом документацијом, команди армије,
односно ратне морнарице, а за гарнизон Београд – начелнику Генералштаба Војске,
односно старешини кога он овласти.

Команда армије, односно ратне морнарице, а за гарнизон
Београд начелник Генералштаба Војске, односно старешина кога он овласти,
сачињава јединствену ранглисту лица којима је одобрен зајам за све гарнизоне на
територији у њеној надлежности, коју доставља на реализацију банци.

 

Члан 57.

Банка обавештава лице коме је на основу решења одобрен
зајам да у року од 15 дана од дана уручења позива достави документацију
потребну за закључење уговора о додели зајма.

Ако лице коме је одобрен зајам у року из става 1. овог
члана не достави предвиђену документацију и од банке не тражи да му се тај рок
продужи, сматраће се да је одустало од доделе зајма, о чему банка, уз враћање
решења о одобрењу зајма и остале документације, обавештава надлежну команду армије,
односно ратне морнарице, а за гарнизон Београд – начелника Генералштаба Војске,
односно старешину кога он овласти.

 

Члан 58.

Износ зајма утврђује се уговором између банке и
корисника зајма, по основу уговора о прибављању стана, односно предмеру и предрачуну
радова у пројекту, а највише до вредности стана који, по структури и површини,
том лицу припада по одредбама овог правилника.

 

Члан 59.

Највећи износ зајма за изградњу или куповину стана
једнак је производу површине стана из члана 29. став 1. овог правилника и
просечне уговорене цене изградње станова из члана 30. овог правилника.

Највећи износ зајма који се може доделити лицу које
користи стан мањи од стана који му припада једнак је производу разлике у
квадратури између површине стана који му припада и стана који користи и
просечне уговорене цене изградње станова из члана 30. овог правилника.

У просечну цену изградње, у смислу одредаба овог члана,
урачунавају се и трошкови израде, односно набавке техничке документације.

Просечне уговорене цене изградње за потребе Војске
прибавља и објављује надлежна организациона јединица Министарства за послове
војног грађевинарства.

 

Члан 60.

Трошкови из члана 59. став 3. овог правилника
надокнађују се највише до износа за површину стана који тражиоцу зајма припада,
односно за разлику између те површине и површине стана који има на коришћењу.

 

Члан 61.

Проценат на име доприноса за стамбену изградњу за који
се умањује износ дуга по зајму сагласно члану 31. тачка 1. овог правилника
утврђује се на основу потврда о годинама радног стажа за подносиоца молбе и
његовог брачног друга, које издају надлежни органи који по службеној дужности
воде податке о годинама радног стажа.

 

Члан 62.

Кориснику зајма за прибављање стана изградњом који,
због повећања цена грађевинског материјала и услуга, није извео све радове из
предмера и предрачуна, може се одобрити допунски зајам.

Допунски зајам се може одобрити само једном по истеку
рока од шест месеци, а најдоцније до истека рока од 18 месеци од дана закључења
уговора о зајму.

Износ допунског зајма утврђује се према предмеру и
предрачуну недовршених радова, анексу уговора или другим исправама о
неизвршеним обавезама у вези са изградњом стана, с тим што укупан износ
основног и допунског зајма не може бити већи од највећег износа зајма одређеног
за ту намену у време решавања молбе за допунски зајам.

Изузетно од одредбе става 2. овог члана, захтев за
допунски зајам се може поднети:

1) најдоцније до истека рока од 24 месеца од дана
закључења уговора о зајму – у случајевима изградње преко правног лица;

2) по истеку рока од 18 месеци, а најдоцније до истека
рока од 21 месец ако после 15 месеци од дана закључења уговора о зајму наступе
објективне околности које су утицале на могућност подношења молбе, и то:

а) природни догађаји који имају карактер више силе
(пожар, поплава, земљотрес и сл.);

б) смрт корисника зајма или члана његове уже породице
(брачни друг, деца и родитељи);

в) болест или повреда корисника зајма која захтева
болничко лечење или боловање дуже од шест месеци.

 

Члан 63.

Молба за допунски зајам, са комплетном документацијом,
преко стамбеног органа команде гарнизона доставља се банци.

 

7. Коришћење и
отплата зајма

 

Члан 64.

Корисник зајма дужан је да средства зајма користи
искључиво за намену за коју је зајам додељен.

Наменско коришћење зајма контролишу:

1) банка – у току коришћења зајма, на основу
документације о реализацији средстава одобреног зајма;

2) комисија команде гарнизона надлежна за територију на
којој се реализује зајам, на захтев банке – пре исплате последње транше зајма,
на лицу места и у присуству корисника зајма, о чему се саставља записник.

 

Члан 65.

Рок за коришћење средстава зајма за прибављање стана
изградњом или куповином је 18 месеци, а за побољшање услова становања
реконструкцијом, санацијом, модернизацијом или адаптацијом – девет месеци од
дана закључења уговора о зајму.

Корисник допунског зајма је дужан да средства тог зајма
искористи у року од шест месеци од дана закључења уговора о допунском зајму.

 

Члан 66.

Зависно од намене, зајам се користи на следећи начин:

1) за куповину стана – банка, по захтеву корисника
зајма, уплаћује купопродајну цену стана на жиро-рачун правног, односно физичког
лица од кога стан купује, одједном или сукцесивно према условима из уговора, а
највише до износа зајма, о чему обавештава корисника зајма;

2) за изградњу стана и побољшање услова становања у
сопственој режији – банка, на захтев корисника зајма, безготовинским средствима
плаћања исплаћује куповину грађевинског материјала (према профактури,
предрачуну и сл.), а до 30% износа зајма може готовински исплатити трошкове
радне снаге и извођење занатских радова.

Услове и начин готовинске исплате и безготовинског
плаћања одобрених износа зајма, као и начин коришћења средстава сопственог
учешћа из члана 18. став 7. овог правилника прописује банка, у складу с важећим
прописима.

 

Члан 67.

Месечне рате за отплату зајма усклађују се у
шестомесечним обрачунским периодима с кретањем просечне уговорене цене изградње
квадратног метра стана из члана 30. овог правилника, а највише до висине раста
просечне месечне нето-зараде у привреди републике за обрачунски период. Податке
ради усклађивања месечне отплатне рате надлежни орган Министарства из члана 59.
став 4. овог правилника доставља банци у року од 15 дана од дана објављивања
података о кретању просечне уговорене цене изградње квадратног метра стана и
висини раста просечне месечне нето-зараде у привреди републике за обрачунски
период.

Актом којим се достављају подаци из става 1. овог члана
одређује се почетак њихове примене ради стављања административне забране.

Решење о административној забрани банка доставља
кориснику зајма и обуставној благајни.

 

Члан 68.

Искоришћени износ зајма, по решењу о административној
забрани, отплаћује се према отплатном плану банке, у једнаким месечним ратама.

Отплата зајма почиње 30 дана после његовог искоришћења.

Ако корисник зајма не искористи сва средства зајма у
одређеном року, отплаћује се искоришћени део зајма, а исплата неискоришћеног
дела се обуставља.

 

Члан 69.

Минимална месечна рата зајма утврђује се тако што се
укупан износ дуга подели укупним бројем месеци у оквиру 40 година као најдужег
рока отплате зајма за намене из члана 20. тачка 1. овог правилника или у оквиру
15 година као најдужег рока отплате зајма за намене из члана 20. тачка 2. овог
правилника, с тим што, уз сагласност корисника зајма, рок може да буде и краћи
и према њему се утврђује месечна рата.

 

Члан 70.

Лице коме је одобрен зајам дужно је да, у року од 15
дана од дана позива банке, закључи с банком уговор о зајму, којим се утврђују
међусобна права и обавезе. Ако то лице не закључи уговор с банком у наведеном
року, сматраће се да је одустало од коришћења зајма.

Потпис корисника на уговору о зајму оверава се код
надлежног суда.

Уговор о зајму сачињава се у потребном броју примерака.
Свака уговорна страна задржава по један примерак закљученог уговора, с тим што
банка по један примерак доставља:

1) стамбеном органу који је донео решење о одобрењу
зајма;

2) команди гарнизона на чијој територији се реализује
зајам, ради контроле наменског коришћења зајма.

 

Члан 71.

Уредна отплата зајма обезбеђује се укњижбом заложног
права на непокретности корисника зајма или уписом забележбе права реда
првенства у јавне књиге у корист државе СРЈ – Савезна влада – Министарство.

Ако се уредна отплата зајма не може обезбедити на начин
из става 1. овог члана, обезбеђује се меничним покрићем дуга.

 

Члан 72.

Уговор о зајму садржи нарочито: износ, рок враћања,
одредбу о променљивости отплатне рате, обавезу наменског коришћења и редовног
отплаћивања, начин обезбеђења и рок коришћења зајма и друге елементе значајне
за извршавање уговорних обавеза.

Поред елемената из става 1. овог члана, у уговор о
зајму уносе се и одредбе о извршавању преузетих обавеза банке и корисника зајма
у случајевима раскида уговора.

 

Члан 73.

Уговор о зајму банка може једнострано раскинути:

1) у случајевима прописаним законом;

2) ако се после закључења уговора установи да је
корисник зајма дао нетачне податке који су били значајни за доделу зајма;

3) ако корисник зајма стан прибављен зајмом отуђи пре
отплате дуга;

4) ако се у поступку контроле коришћења зајма утврди да
се средства зајма не користе наменски;

5) ако корисник зајма у прописаном или уговореном року
не преда стан који користи као носилац станарског права или закупац стана.

О случајевима из става 1. овог члана банка је дужна да
одмах обавести надлежно војно правобранилаштво и да од њега затражи мишљење. По
прибављеном мишљењу војног правобранилаштва, банка предузима потребна правна
средства.

 

Члан 74.

Корисник зајма с којим се уговор о зајму раскида по одредбама
члана 73. овог правилника дужан је да банци, у року од 15 дана од дана раскида
уговора, врати укупан износ ревалоризованог неотплаћеног дела зајма.

 

Члан 75.

Корисник зајма дужан је да редовно отплаћује зајам, без
обзира на промену обуставне благајне. Корисник зајма може да отплати и више
рата зајма одједном.

Кад корисник зајма отплати зајам у целини, банка о томе
одмах, а најдоцније у року од 15 дана од дана отплате, обавештава надлежну
обуставну благајну.

 

Члан 76.

По завршеној отплати зајма и испуњењу осталих
уговорених обавеза, банка упућује надлежном суду захтев за брисање хипотеке и
враћа кориснику зајма документацију на основу које је зајам додељен.

 

Члан 77.

Функционер у Министарству кога одреди савезни министар
за одбрану утврдиће начин закључивања уговора о зајму са банком.

 

VII. ОСТАЛЕ ОДРЕДБЕ

 

Члан 78.

Лице које користи стан Војске као носилац станарског
права или закупац може део стана издати на коришћење запосленом у Министарству
и професионалном војнику или цивилном лицу у Војсци, а, изузетно, и другом
лицу, уз писмену сагласност стамбеног органа гарнизона.

Ако због упућивања на рад у иностранству или због
премештаја у други гарнизон, професионални војник или цивилно лице у Војсци,
заједно са члановима свог породичног домаћинства, стан Војске који му је
додељен као носиоцу станарског права или закупцу престане да користи непрекидно
дуже од једне године, дужно је да о томе обавести стамбени орган гарнизона и да
се с њим споразуме о начину коришћења стана за то време.

Ако стамбени орган гарнизона не прихвати захтев лица из
става 2. овог члана и не одреди начин коришћења стана у року од 30 дана од дана
понуде, то лице може стан или део стана, уз писмену сагласност стамбеног органа
гарнизона, дати другом лицу у закуп.

Стан који је, у смислу одредбе става 2. овог члана,
стављен на располагање стамбеном органу гарнизона до повратка носиоца
станарског права или закупца стана из иностранства, односно до решавања
стамбеног питања премештеног професионалног војника или цивилног лица у Војсци,
даје се у закуп лицу које може добити стан по одредбама овог правилника.
Коришћење стана уређује се уговором између носиоца станарског права или закупца
стана и стамбеног органа гарнизона.

 

Члан 79.

Командант гарнизона може носиоцу станарског права или
закупцу стана Војске и члановима његовог породичног домаћинства одобрити да
поједине просторије у стану користе за обављање делатности личним радом, у
складу са условима које пропише општина на чијој се територији налази стан, а
по претходно прибављеном мишљењу станара зграде у којој се стан налази.

 

Члан 80.

Ако лице које користи стан војске по основу закупа или
станарског права, или његов брачни друг, стекне у својину стан у одређеном
месту у истој општини или другом насељу, дужно је да се са осталим корисницима
стана исели из стана Војске и усели у сопствени стан, ако тај стан одговара
његовим потребама и потребама осталих корисника тог стана.

Закупцу стана коме престане служба по основу његовог
захтева или његовом кривицом пре истека времена одређеног у члану 5. тачка 1.
овог правилника може се отказати уговор о закупу стана.

Закупац стана који је пре дана ступања на снагу овог
правилника закључио уговор о закупу стана на неодређено време може откупити тај
стан после навршених година службе прописаних у члану 5. тачка 1. овог
правилника.

 

Члан 81.

Евиденција станова Војске, закључци о прихваћеним
молбама за стан и за одобравање зајма, потврде о предаји станова, уговори о
закупу стана, уговори о додељивању зајма, уговори о откупу, коришћењу и замени
станова, као и друге одлуке и акта донесени по одредбама Закона и овог
правилника подлежу материјално-финансијској контроли коју надлежни орган
планира и извршава, по правилу, сваке године.

Ради јединственог поступања стамбених органа и комисија
у поступку решавања стамбених питања професионалних припадника Војске, вођења
евиденције о стамбеном фонду Војске и утврђивања редоследа за решавање
стамбених питања, сагласно утврђеним приоритетима према одредбама овог
правилника, надлежне организационе јединице Генералштаба израдиће посебан
програм за аутоматску обраду података.

 

Члан 82.

Одредбе овог правилника не односе се на решавање
стамбених питања цивилних лица на служби у војним установама из члана 338.
Закона о Војсци Југославије („Службени лист СРЈ”, бр. 43/94).

 

Члан 83.

Листу тешких болести које по одредбама овог правилника
утичу на ред првенства за давање стана прописаће надлежна организациона
јединица Генералштаба Војске.

Овлашћује се функционер организационе јединице
Министарства која је носилац израде прописа из области стамбеног обезбеђивања
да на захтев јединица, односно установа Војске достављен надлежним путем даје
објашњења у вези с применом одредаба овог правилника.

 

Члан 83а.*

Начелник Генералштаба Војске може надлежности и
овлашћења старешина, организационих јединица односно органа прописане овим
правилником да пренесе на старешину или организациону јединицу Генералштаба
Војске у складу са организацијско-формацијским променама Војске. 

 

* „Службени лист СРЈ”, број 56/96.

 

VIII. ПРЕЛАЗНЕ И
ЗАВРШНЕ ОДРЕДБЕ

 

Члан 84.

Лице коме је до 30. априла 1991. године додељен
неодговарајући стан Војске као привремено решење и коме до дана ступања на
снагу овог правилника није решено стамбено питање приликом решавања стамбеног
питања по основу зајма или закупа стана сматра се лицем без стана.

 

Члан 85.

Молбе лица поднесене по одредбама Правилника о начину и
критеријумима за решавање стамбеног питања запослених у Савезном министарству
за одбрану и Војсци Југославије („Службени лист СРЈ”, бр. 30/94 и „Службени
војни лист”, бр. 11/94), чији чланови породичног домаћинства или само поједини
чланови немају пребивалиште на територији СРЈ а имају пребивалиште на
територији република које су се издвојиле из Југославије, на којој су им дати
станови на коришћење или имају стан у својини, стављају се у мировање.

Молбе лица која на територији република које су се
издвојиле из Југославије имају стан у својини и могу да користе имовинска права
на том стану, а његови чланови породичног домаћинства имају пребивалиште на
територији СРЈ, стављају се у мировање.

Молбе лица из ст. 1. и 2. овог члана стављају се у
мировање до окончања деобног биланса између бивших република СФРЈ, односно до
разрешења питања могућности коришћења стечених права на становима на
територијама република које су се издвојиле из Југославије.

 

Члан 86.

На одлуке надлежних старешина о додели зајма по основу
учешћа личним средствима или удруживањем средстава другог физичког, односно
правног лица, донесене по прописима који су важили до дана ступања на снагу
овог правилника, које нису реализоване, примењују се одредбе овог правилника.

 

Члан 87.

Молбе за давање стана и захтеви за доделу зајма, који
су до дана ступања на снагу овог правилника прихваћени и разврстани у
одговарајуће групе, а по којима није донесено решење или који нису обухваћени
одлуком надлежног старешине за расподелу станова у текућој години, решаваће се
по одредбама овог правилника.

Изводи из решења и решења о уступању стана уз обавезу
откупа која су донесена до дана ступања на снагу овог правилника замениће се по
службеној дужности у року од 60 дана од дана ступања на снагу овог правилника
решењима о давању стана у закуп.

Лица из става 1. овог члана и лица за која је донесено
решење из става 2. овог члана, као и лица чије су молбе обухваћене одлуком
надлежног старешине о расподели станова за текућу годину, могу се изјаснити да
своје стамбене потребе решавају на један од начина утврђен одредбама Закона и
овог правилника.

Решења о давању стана у закуп на одређено време, која
су донесена до дана ступања на снагу овог правилника, остају на снази.

Молбе лица за давање стана у закуп на одређено време и
молбе лица за давање стана као нужног смештаја преводе се, у року од 60 дана од
дана ступања на снагу овог правилника, у молбе лица за доделу службеног стана.

 

Члан 88.

Даном ступања на снагу овог правилника престаје да важи
Правилник о начину и критеријумима за решавање стамбених питања запослених у
Савезном министарству за одбрану и Војсци Југославије („Службени лист СРЈ”, бр.
30/94 и „Службени војни лист”, бр. 11/94).

 

Члан 89.

Овај правилник ступа на снагу осмог дана од дана
објављивања у „Службеном листу СРЈ”.

  

Савезни
министар за

одбрану,

Павле Булатовић,

с.р.