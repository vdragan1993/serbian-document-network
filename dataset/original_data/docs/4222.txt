На основу члана 56. ст. 1. до 
4, члана 58. став 3. и члана 60. Закона о стандардизацији („Службени лист СФРЈ“, 
бр. 38/77 и 11/80), директор Савезног завода за стандардизацију издаје

  

НАРЕДБУ

о обавезној хомологацији прикључака за сигурносне 
појасеве у путничким аутомобилима

„Службени лист СФРЈ“, број 4 од 1. фебруара 1985. 

 
 

1. Обавезној хомологацији подлеже прикључци за сигурносне 
појасеве у путничким аутомобилима.

2. Карактеристике квалитета прикључака за сигурносне 
појасеве у путничким аутомобилима које подлеже испитивању, методе испитивања, 
поступак и начин узимања узорака, контрола саобразности серијски произведених 
путничких аутомобила хомологованом типу, поступак обавезне хомологације, садржај 
извештаја о испитивању ради издавања саопштења о хомологацији, изглед 
хомологационе ознаке и обрасца саопштења о хомологацији дати су у Једнообразним 
условима за испитивање и спровођење обавезне хомологације прикључака за 
сигурносне појасеве у путничким аутомобилима, израђеним на основу Правилника 
број 14 донесеног на основу Споразума о усвајању једнообразних услова за 
хомологацију и узајамно признавање хомологације опреме и делова моторних возила, 
потписаног у Женеви 20. марта 1958. године, ратификованог 31. октобра 1961. 
године и објављеног у „Службеном листу ФНРЈ“, бр. 5/62, који чине саставни део 
ове наредбе, а објављују се у посебном издању Савезног завода за 
стандардизацију. 

3. Обавезна хомологација прикључака за сигурносне појасеве 
у путничким аутомобилима врши се на узорцима који представљају тип путничког 
аутомобила у погледу прикључака за сигурносне појасеве обухваћених овом 
наредбом.

4. За тип путничког аутомобила у погледу прикључака за 
сигурносне појасеве који, према извештају о испитивању односног типа, испуњава 
прописане услове, Савезни завод за стандардизацију издаје саопштења о 
хомологацији.

5. Контролу саобразности прикључака за сигурносне појасеве 
серијски произведених путничких аутомобила са хомологованим типом врши 
организација удруженог рада овлашћена за хомологацију путничких аутомобила, 
према овој наредби.

6. За хомологациона испитивања прикључака за сигурносне 
појасеве према овој наредби може се овластити организација удруженог рада која 
поред услова из члана 60. Закона о стандардизацији, испуњава и посебне услове, и 
то:

1) располаже следећом опремом:

- уређајима за статичка и динамичка испитивања према 
једнообразним условима;

- тродимензионалном пробном лутком;

2) располаже радницима за послове испитивања делова и 
опреме возила који имају следеће стручне квалификације и радно искуство:

- ако је у питању радник који руководи испитивањима – 
дипломираног инжењера техничког смера са најмање три године радног искуства;

- ако су у питању стручни радници – техничари са најмање 
пет година радног искуства.

7. Ова нредба ће се примењивати на новоконструисане 
путничке аутомобиле у року од месец дана, а на путничке аутомобиле из текуће 
производње у року од једне године од дана објављивања у „Службеном листу СФРЈ“.

8. Ова наредба ступа на снагу по истеку месец дана од дана 
објављивања у „Службеном листу СФРЈ“.

  
 

Бр. 32-15166/1

2. августа 1984. године

Београд

Директор 

Савезног завода за

стандардизацију,

Вукашин Драгојевић, с.р.