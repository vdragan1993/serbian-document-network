На основу члана 201. став 5. тачка 18) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14),
Министар грађевинарства, саобраћаја и инфраструктуре доноси
 
ПРАВИЛНИК 
о садржини и начину вођења стручног надзора
"Службени гласник РС", број 22 од 27. фебруара 
				2015.
 
Члан 1.
Овим правилником ближе се прописује садржина и начин вођења стручног надзора у току грађења објекта, односно извођења радова за које је издата грађевинска дозвола. 
Члан 2.
Стручни надзор односи се на: 
1) припремне радове; 
2) грађевинске и грађевинско-занатске радове; 
3) уградњу инсталација, постројења и опреме; 
4) друге радове који се изводе у току грађења објекта. 
Члан 3.
Стручни надзор обухвата: 
1) контролу да ли се грађење врши према грађевинској дозволи или решењу о одобрењу за реконструкцију, односно према пројекту за грађевинску дозволу или идејном пројекту за реконструкцију и пројекту за извођење, као и благовремено предузимање мера у случају одступања извођења радова од тих пројеката; 
2) контролу и проверу квалитета извођења свих врста радова и примену прописа, стандарда и техничких норматива, укључујући и техничке прописе чији су саставни део стандарди који дефинишу обавезне техничке мере и услове којима се осигурава несметано кретање и приступ особама са инвалидитетом, деци и старим особама; 
3) контролу и оверу количина изведених радова (овера грађевинских књига, привремених и окончаних ситуација, рачуна за изведене радове и др), или степена изведености радова, уколико је то предвиђено уговором о вршењу стручног надзора са инвеститором; 
4) проверу да ли постоје докази о квалитету материјала, опреме и инсталација који се уграђују или постављају у објекат и да ли постоји документација којом се доказује њихов квалитет (атест, сертификат, извештај о испитивању и др.); 
5) контролу и проверу квалитета изведених радова који се, према природи и динамици изградње објекта, не могу проверити у каснијим фазама изградње објекта (радови на извођењу темеља, арматуре, оплате, изолације и др.); 
6) давање потребних упутстава извођачу радова, нарочито у случају одступања градње од пројекта за грађевинску дозволу или идејног пројекта за реконструкцију, односно пројекта за извођење, као и у случају промене услова градње објекта (промена врсте тла или других параметара утврђених геомеханичким елаборатом и др.); 
7) редовно праћење динамике градње објекта и усклађености са уговореним роковима, уколико је то предвиђено уговором о вршењу стручног надзора са инвеститором; 
8) сарадњу са пројектантом ради обезбеђења правилне реализације пројектантског концепта објекта, као и сарадњу са извођачем радова при избору детаља технолошких и организационих решења за извођење радова; 
9) сарадњу са извођачем радова и пројектантом у припреми пројекта изведеног објекта;
10) решавање других питања која се појаве у току грађења, односно извођења радова. 
Члан 4.
За вршење стручног надзора инвеститор одређује лице које испуњава услове прописане законом за одговорног пројектанта или одговорног извођача радова, зависно од врсте радова који су предмет стручног надзора (у даљем тексту: надзорни орган). 
Стручни надзор се обезбеђује од почетка грађења, односно извођења радова, у складу са законом и траје до завршетка грађења, односно извођења радова и издавања употребне дозволе. 
Члан 5.
Стручни надзор се може обезбедити и за извођење појединих радова на грађењу објекта, а инвеститор може обезбедити и надзор од стране пројектанта објекта (пројектантски надзор). 
Члан 6.
Надзорни орган прати и контролише извођење радова на градилишту, као и на местима где се изводе други радови за потребе грађења објекта. 
Сва запажања у току вршења стручног надзора надзорни орган уписује у грађевински дневник, потписује и оверава печатом, у складу са прописом којим се уређује садржина и начин вођења грађевинског дневника. 
Члан 7.
Ако надзорни орган у току вршења стручног надзора утврди да извођач радова одступа од издате грађевинске дозволе, односно решења о одобрењу, пројекта за грађевинску дозволу, односно идејног пројекта, као и пројекта за извођење, предвиђеног квалитета материјала и опреме која се уграђује у објекат, или одступа од других елемената који би утицали на квалитет радова, утврђену вредност објекта или на продужење рокова изградње, без одлагања о томе обавештава инвеститора и извођача радова. 
Ако у току грађења наступе околности због којих је неопходно одступити од пројекта за грађевинску дозволу, односно идејног пројекта, као и пројекта за извођење, надзорни орган о тој чињеници без одлагања обавештава инвеститора, ради предузимања одговарајућих мера. 
Ако у току грађења наступе околности чије отклањање не трпи одлагање, надзорни орган о томе одмах обавештава и надлежног грађевинског инспектора, ради предузимања потребних мера (издавање налога извођачу радова за предузимање неопходних мера за спречавање и отклањање штетних последица, обустављање радова у свим случајевима када се закључи да се при извођењу радова одступа од техничке документације и када конкретна одступања могу да буду од утицаја на носивост, трајност и пројектовану концепцију објекта или могу довести до материјалне штете, односно до угрожавања живота и здравља људи и др.). 
Члан 8.
Надзорни орган у току вршења стручног надзора писмено констатује:
1) над којим радовима врши стручни надзор;
2) уочене недостатке при извођењу радова и рокове за њихово отклањање;
3) мере које је предузео или је на њих упутио извођача радова, односно одговорног извођача радова;
4) примедбе у погледу квалитета и динамике грађења;
5) друге податке који су битни за праћење грађења објекта. 
Податке из става 1. овог члана надзорни орган уписује у грађевински дневник.
Грађевински дневник својим потписом и печатом оверавају надзорни орган и одговорни извођач радова. 
Члан 9.
Даном ступања на снагу овог правилника престаје да важи Правилник о садржини и начину вођења стручног надзора („Службени гласник РС”, број 7/10). 
Члан 10.
Овај правилник ступа на снагу наредног дана од дана објављивања у „Службеном гласнику Републике Србије”. 
Број 110-00-00037/2015-07
У Београду, 27. фебруара 2015. године
Министар, 
проф. др Зорана Михајловић, с.р.