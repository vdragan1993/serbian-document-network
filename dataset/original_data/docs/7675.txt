На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси 
 
ОДЛУКУ 
о утврђивању виле „Анкица” у Бањи Ковиљачи за споменик културе 
	

"Службени гласник РС", број 
	108 од 6. децембра 2013.
 
1. Вила „Анкица” у Бањи Ковиљачи утврђује се за споменик културе.
2. Вила „Анкица” у Бањи Ковиљачи (у даљем тексту: споменик културе) налази се на територији општине Лозница, у Бањи Ковиљачи, Војводе Степе 2, у државној својини, на катастарској парцели број 340/1, КО Бања Ковиљача.
Споменик културе подигао је др Бато Петровић као санаторијум за смештај и лечење болесних бањских гостију. Избором места на уздигнутом платоу у централној бањској зони, истакнутим положајем на парцели и архитектонским својствима сврстава се у значајна остварења у градитељском наслеђу Ковиљаче. У архитектонском приступу компоновању виле сједињена су два опречна принципа карактеристична за међуратно градитељство у Србији, и то: академизам заснован на традиционалним грађевинским техникама са задржавањем конструктивног система масивних носећих зидова, и модернизам који подразумева формалистичку примену обликовних елемената у компоновању форме, где из примарног правилног кубуса испада цилиндрични волумен на угаоном делу уличне фасаде. Полазиште цилиндричног тракта обележава, наглашавајући вертикалност, ужа трака са хоризонталном профилацијом малтера постављена над улазом на доминантној фасади кубуса. Модерни израз односи се више на решавање зидних платана, сведеност украса, на примену одговарајућих фасадних материјала и једноставних отвора, а мање на организацију простора према специфичном програму који обједињује приватну (стан лекара), пословну (ординација, собе за болеснике) и сервисну (помоћне просторије) функцију. После Другог светског рата друштвене и власничке промене наметнуле су нову намену, те је мали санаторијум претворен у зграду за стално становање више породица, чиме је дошло до нарушавања концепта основне функције зграде која је тиме изгубила на репрезентативности. 
	
Овај споменик културе сврстава се у значајна остварења у градитељском наслеђу бања Србије, како архитектонским својствима, тако и постављањем здања на уздигнути плато у централној бањској зони и истакнутим положајем на њему. 
	
3. Заштићена околина споменика културе обухвата катастарске парцеле бр. 339/1, 339/2 и 340/1, КО Бања Ковиљача, у државној својини и катастарску парцелу број 340/2, КО Бања Ковиљача, у приватној својини.
4. Утврђују се следеће мере заштите споменика културе:
1) очување изворног изгледа спољашње архитектуре и ентеријера, хоризонталног и вертикалног габарита, облика и нагиба крова, свих конструктивних и декоративних елемената, стилских карактеристика, оригиналних материјала и функционалних карактеристика;
2) ажурно праћење стања и одржавање конструктивно-статичког система, кровног покривача, свих фасада, ентеријера и исправности инсталација у споменику културе;
3) забрана радова који могу угрозити статичку стабилност споменика културе; 
	
4) забрана преправки, доградње, преградње и надградње; 
5) вођење електро и ТТ водова подземним путем;
6) забрана постављања прикључних кутија, ормара и расхладних уређаја на фасадама; 
	
7) неговање и редовно одржавање декоративне флоре. 
5. Утврђују се следеће мере заштите заштићене околине споменика културе:
1) забрана градње и постављања трајних или привремених објеката који својом наменом, волуменом габарита по висини или облику могу угрозити или деградирати споменик културе или његову заштићену околину;
2) забрана постављања покретних тезги, киоска и других привремених објеката унутар заштићене околине;
3) забрана радова који могу угрозити статичку безбедност споменика културе; 
	
4) забрана извођења радова којима се врши промена облика или намене терена; 
	
5) забрана постављања далековода, ваздушних електро и ТТ водова преко заштићених парцела, њихово вођење извршити подземним каналима, уз враћање терена у првобитно стање; 
	
6) забрана одлагања, складиштења и депоновања отпадних и опасних материја;
7) урбанистичко и комунално уређење, хортикултурно опремање, неговање декоративне флоре и редовно одржавање простора заштићене околине споменика културе у функцији споменика културе.
6. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 633-10352/2013
У Београду, 4. децембра 2013. године
Влада
Председник, 
Ивица Дачић, 
	с.р.