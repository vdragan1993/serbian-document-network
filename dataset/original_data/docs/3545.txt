Редакцијски пречишћен текст
 
 

 

 

На основу члана 32. и 34. став 2. Закона о државном
премеру и катастру и уписима права на непокретностима („Службени гласник РС”,
бр.83/92, 53/93, 67/93, 48/94, 12/96 и 15/96), 

Директор Републичког геодетског завода доноси

 

 

ПРАВИЛНИК

о 
плановима и картама

„Службени гласник
РС“, бр. 27 од 26. јула 2000, 90 од 18. септембра 
2012 - др. правилник, 7 од 23. јануара 2015 - 
др. 
правилник

 

 

 НАПОМЕНА 
ИЗДАВАЧА: 




Престале 
су да важе одредбе овог правилника које се односе на основну државну карту, 
даном 
ступања на снагу 

Правилника


о топографском премеру и топографско-картографским производима ("Службени гласник 
РС", број 90/2012), 
односно 26. септембра 2012. године (види члан 231. Правилника - 90/2012-25).



Престале 
су да важе одредбе овог правилника у делу који се односи на топографске и 
прегледне карте, 
даном 
ступања на снагу 

Правилника


о топографском премеру и топографско-картографским производима ("Службени гласник 
РС", број 
7/2015), 
односно 31. јануара 2015. године (види члан 214. Правилника - 7/2015-217).

 

 

I. УВОДНЕ ОДРЕДБЕ

 

Члан 1.

Овим правилником одређује се облик, садржај и размера
катастарског плана катастра непокретности, плана водова, топографског и
катастарско-топографског плана, основне државне карте, (у даљем тексту: ОДК)
топографске и прегледне карте.

Подаци за које је прописано да представљају садржај
планова и карата прикупљају се у поступку државног премера непокретности и
водова.

 

Члан 2.

Катастарски план и план водова израђују се за подручје
катастарске општине.

Изузетно од става 1. овог члана, уколико се катастар
непокретности израђује за део катастарске општине и катастарски план се
израђује за тај део.

Остали планови и карте из члана 1. овог правилника
израђују се за подручје одређено главним пројектом, односно пројектним
задатком.

 

Члан 3.

Планови и карте су одређени математичком основом,
садржајем који се на њима приказује и начином приказа прописаног садржаја.

Математичка основа планова и карата одређена је
геодетским датумом и картографском пројекцијом.

 

II. ОБЛИК ПЛАНОВА И
КАРАТА

 

Члан 4.

Садржај планова и карата приказује се у дигиталном или
графичком (аналогном) облику по листовима.

У циљу приказа садржаја планова и карата по листовима,
врши се подела планова и карата на листове.

 

Члан 5.

Основа за поделу плана на листове је једна
тригонометријска секција.

Основу за поделу ОДК на листове, зависно од размере,
представља једна или две тригонометријске секције.

Основу за поделу на листове топографских и прегледних
карата размере 1:10000 и крупније размере представља једна, односно две
тригонометријске секције. Основа за поделу на листове топографских и прегледних
карата ситнијих размера одређује се пројектом, односно пројектним задатком.

Подела на тригонометријске секције у координатним системима
бр. 6. и 7. Гаус-Кригерове пројекције (прилог 1) одштампана је уз овај
правилник и чини његов саставни део.

 

Члан 6.

Поделом планова и карата на листове одређује се оквирни
простор листа плана, односно карата, а координате темена оквирног простора у
државном координатном систему одређују положај листа у односу на координатни
почетак за одговарајућу размеру.

Оквирни простор топографских и прегледних карата
одређује се главним пројектом, односно пројектним задатком.

 

Члан 7.

Приликом поделе планова и ОДК на листове, за одређену
размеру, листови планова, односно ОДК означавају се општом и локалном ознаком.

 

Члан 8.

Општа ознака листа плана и ОДК састоји се од опште
ознаке тригонометријске секције и редног броја листа у оквиру тригонометријске
секције. Ознаке и називи тригонометријских секција у оквиру координатних
система бр. 6. и 7. (прилог 2) одштампани су уз овај правилник и чине његов
саставни део.

Локална ознака листа плана и ОДК састоји се из назива
тригонометријске секције и редног броја листа у оквиру исте.

Кад се за једно подручје израђује план у више размера,
општа и локална ознака листа плана крупније размере садржи и његов редни број у
оквиру листа плана ситније размере.

 

Члан 9.

Кад се садржај плана, односно карте приказује у
дигиталном облику користе се просторно дефинисани елементи у векторском,
растерском или векторско-растерском (хибридном) облику.

Изузетно од става 1. овог члана:

– за приказ садржаја катастарског плана користе се
просторно дефинисани елементи само у векторском облику;

– за приказ садржаја топографског плана може се
користити и ортофото подлога и просторно дефинисани елементи у векторском
облику.

Просторно дефинисани елементи у векторском облику
(тачкастог, линијског, површинског, комбинованог и описног типа), добијају се уносом
нумеричких и описних података добијених премером и дигитализацијом постојећих
планова и карата.

 

Члан 10.

Кад се садржај плана, односно карте приказује у
графичком (аналогном) облику непосредно се користе мерни и описни подаци
добијени премером.

 

III. САДРЖАЈ ПЛАНОВА
И КАРАТА

 

Члан 11.

Приказ садржаја планова и карата врши се применом
правила, ознака и графичких симбола одређених Топографским кључем.

Топографски кључ, који садржи каталог тачкастих,
линијских, површинских и текстуалних симбола груписаних по тематским целинама,
публикован је од стране Републичког геодетског завода у јуну 2000. године.

 

Члан 12.

Када се садржај планова и карата израђених у дигиталном
облику приказују у графичком облику или када се планови и карте израђују у
графичком облику, прописани садржај се исцртава и исписује у оквирном и
ваноквирном простору листа плана и карте.

 

Члан 13.

Димензије оквирног простора листа плана су 900 
mm x 600
mm, а оквирног простора листа ОДК су 450 mm x 600 mm.

Изузетно од става 1. овог члана, димензије оквирног
простора листа плана размере 1:5000 су 450 mm x 600 mm.

Оквирни простор листа плана дели се линијама паралелним
са X осом и Y осом на растојању од 10 cm, а оквирни простор листа ОДК на
растојању од 5 cm.

Пресеци линија и њихове координате приказују се на
листу плана и представљају његову координатну мрежу.

 

Члан 14.

У оквирном простору листа катастарског плана приказују
се:

1) подаци о положају геодетских тачака;

2) подаци о облику и положају непокретности;

3) подаци о границама просторних јединица;

4) описни подаци.

 

Члан 15.

Подаци о облику и положају непокретности су граничне
линије катастарских парцела и њихових посебних делова (зграда, других
грађевинских објеката, култура и класа) дефинисане почетном и крајњом тачком.

Подаци о границама просторних јединица у смислу овог
правилника, су граничне линије државе, републике, покрајине, општине,
катастарског среза, катастарске општине, статистичког круга, као и граничне
линије насељеног места, уколико су одређене актом надлежног органа.

Описни подаци су: 


1) називи суседних катастарских општина, насељених
места, потеса, улица и тргова, зграда и других грађевинских објеката и
водотока, уколико представљају катастарске парцеле;

2) бројеви катастарских парцела и њихових посебних
делова;

3) кућни бројеви зграда и других грађевинских објеката;

4) бројеви и симболи тачака геодетске основе.

 

Члан 16.

У оквирном простору листа плана водова приказује се
садржај одређен чл. 33. и 36. Правилника о катастру водова („Службени гласник
РС”, број 46/99).

 

Члан 17.

У оквирном простору листа топографског плана, приказују
се подаци о:

1) материјализованим границама коришћења земљишта
(зидане ограде);

2) начину коришћења земљишта и вегетацији;

3) зградама (начин коришћења за планове размере 1:2500
и крупније размере);

4) другим грађевинским објектима и привредно
индустријским постројењима (начин коришћења);

5) културно-историјским и верским споменицима;

6) водама са објектима на води и постројењима;

7) саобраћајницама са објектима;

8) видљивим деловима водова;

9) рељефу.

Поред података из става 1. овог члана, на топографском
плану исписују се: 

1) називи орографских и хидрографских појмова,
насељених места, потеса, улица и тргова, зграда и других грађевинских објеката;

2) кућни бројеви зграда и других грађевинских објеката;

3) бројеви и симболи тачака геодетске основе. У
оквирном простору листа топографског плана приказују се, на захтев инвеститора
и остали подаци за које су у Топографском кључу прописани симболи и ознаке,
прикупљени на основу пројектног задатка.

 

Члан 18.

У оквирном простору листа катастарско-топографског
плана, приказују се подаци које садржи катастарски план и накнадно прикупљени
подаци који представљају садржај топографског плана.

Подаци преузети са катастарског плана приказују се
црном бојом а накнадно прикупљени подаци, одговарајућом бојом предвиђеном
Топографским кључем.

 

Члан 19.

У оквирном простору листа ОДК приказују се подаци о:

1) тачкама геодетске основе са координатном мрежом;

2) границама просторних јединица (републике, покрајине,
општине и катастарске општине);

3) границама начина коришћења земљишта;

4) зградама;

5) индустријским и привредним постројењима и објектима;

6) разним објектима и предметима (зидане ограде,
гробља, дрвореди, религијски знаци, културно-историјски и верски споменици и
др.);

7) саобраћајницама са пратећим објектима;

8) водама са пратећим објектима;

9) рељефу;

10) називима насеља, улица, главних саобраћајница,
потеса, орографије, хидрографије и важнијих објеката;

11) бројевима тачака геодетске основе, ознакама путева,
километражама, правоуглим и географским координатама уз мрежу.

У оквирном простору топографске, односно прегледне
карте приказују се подаци прикупљени на основу главног пројекта, односно
пројектног задатка.

 

Члан 20.

Графичка тачност приказа просторно дефинисаних
елемената листа плана, односно карте, декларише се стандардом:

 

σ= σx=
σy= 0,0002m·p

 

при чему р означава именилац размере. 


 

Члан 21.

Кад се катастарски план израђује у дигиталном облику,
разлике површина парцела добијених приликом израде дигиталног плана и површине
парцела из катастарског операта треба да се налази у границама дозвољеног
одступања δP:

 

δP≤0,0007
·√P·r

 

 

при чему се дозвољено одступање δP добија у
квадратним метрима, δ означава именилац размере плана, а 
P површину
парцеле изражену у квадратним метрима. 

 

Члан 22.

У ваноквирном простору листа плана исписују се следећи
подаци:

1) назив врсте плана;

2) назив републике;

3) назив политичке општине;

4) назив катастарске општине;

5) број листа плана;

6) општа ознака листа плана;

7) локална ознака листа плана;

8) везе листова планова у катастарској општини;

9) размера плана;

10) правоугле координате темена координатне мреже;

11) назив органа који је извршио оверу плана, датум
овере, потпис овлашћеног лица и отисак печата;

12) картографска пројекција и геодетски датум у коме је
израђен план.

На листу катастарског плана, поред података из става 1.
овог члана, приказују се и подаци о називу катастарског среза.

На листовима топографског и катастарско-топографског
плана, поред података из става 1. овог члана, приказује се и податак о
еквидистанцији изохипса.

 

Члан 23.

У простору између унутрашњег оквира и спољне украсне
линије листа ОДК исписују се правоугле координате темена листа карте и
километарске мреже које припадају том листу и географске координате за оквирне
линије листа карте 1:25000, уколико припадају том листу.

Кад географске координате падају на место где су
исписане правоугле координате, географске координате се исписују у ваноквирном
простору.

 

Члан 24.

У ваноквирном простору између спољне украсне линије и
ивице листа ОДК исписују се следећи подаци:

1) назив: „основна државна карта”;

2) назив републике;

3) општа ознака листа ОДК;

4) локална ознака ОДК;

5) шема и називи катастарских општина;

6) порекло картографског материјала;

7) графички и нумерички приказ размере;

8) еквидистанција изохипса;

9) подела секције на листове (и графички приказ);

10) веза листа са листовима суседних секција;

11) назив органа који је извршио оверу карте, датум
овере, потпис овлашћеног лица и отисак печата;

12) картографска пројекција и геодетски датум у коме је
израђена ОДК.

У ваноквирном простору топографске, односно прегледне
карте исписују се подаци одређени главним пројектом, односно пројектним
задатком.

 

IV. РАЗМЕРА ПЛАНОВА
И КАРАТА

 

Члан 25.

Размера планова и карата изражава се разломком чији је
бројилац јединица а именилац број који означава колико је пута дуж у природи,
сведена на хоризонталну пројекцију, смањена при њеном приказивању на плану,
односно карти.

 

Члан 26.

Катастарски планови и планови водова израђују се у
следећим размерама: 1:500; 1:1000, 1:2500 и 1:5000.

Размера катастарског плана одређује се главним
пројектом за извођење геодетских радова у поступку израде катастра
непокретности а размера плана водова пројектним задатком.

Катастарско-топографски план за одређено подручје у
дигиталном облику се израђује у размери катастарског плана или у ситнијој
размери.

Изузетно од става 3. овог члана катастарско-топографски
план у графичком облику увек се израђује у размери катастарског плана.

Топографски план за одређено подручје израђује се у
размери одређеној пројектним задатком.

 

Члан 27.

ОДК се израђује у размери 1:5000 или 1:10000. Размера
ОДК за одређено подручје утврђује се главним пројектом.

Топографска и прегледна карта израђују се у размери 1:5000
или ситнијим размерама. Размера топографске карте одређује се главним
пројектом, а размера прегледне карте, пројектним задатком.

 

V. ПРЕЛАЗНЕ И
ЗАВРШНЕ ОДРЕДБЕ

 

Члан 28.

Уколико је катастарски план катастра земљишта, односно
план добијен обновом премера који није оверен до дана ступања на снагу овог
правилника, израђен у Гаус-Кригеровој пројекцији, коришћен или се користи за
израду катастарског плана у графичком облику задржавају се размера и садржај
плана катастра земљишта, односно обнове премера.

У случају из става 1. овог члана, садржај листа плана у
оквирном простору допуњава се накнадно прикупљеним нумеричким и описним
подацима. Садржај листа плана у ваноквирном простору допуњава се: подацима о
називу органа који је извршио оверу плана и датуму овере; потписом овлашћеног
лица и отиском печата.

Подаци коришћени за израду катастарског плана из става
1. овог члана у размери 1:2000 користе се за израду катастарског плана у
дигиталном облику у размери 1:2500.

 

Члан 29. 


У случају из члана 28. овог правилника за приказ
садржаја користе се правила, ознаке и симболи који су важили у време израде и
одржавања катастра земљишта, односно у време обнове премера.

Уколико за поједине накнадно прикупљене податке, који
представљају садржај катастра непокретности, нису прописане ознаке и симболи
исти ће се приказати на начин и коришћењем правила, ознака и симбола прописаних
овим правилником.

 

Члан 30. 


Катастарски план израђен на начин из члана 28. овог
правилника, коришћењем радног оригинала плана катастра земљишта представља
радни оригинал катастарског плана и предаје надлежној служби за катастар
непокретности ради коришћења у поступку одржавања катастра непокретности, а до
израде катастарског плана у дигиталном облику. 

Скенирани радни оригинал плана из става 1. овог члана,
представља архивски оригинал катастарског плана и предаје се организационој
јединици Републичког геодетског завода за послове архивирања ради чувања, у
складу са Законом. 

 

Члан 31. 


Катастарски план израђен на начин из члана 28. овог
правилника коришћењем плана обнове премера, представља архивски оригинал
катастарског плана и предаје организационој јединици Републичког геодетског
завода за послове архивирања ради чувања, у складу са Законом.

Архивски оригинал катастарског плана из става 1. овог
члана, користи се за израду радног оригинала катастарског плана на начин
одређен пројектним решењем. 

 

Члан 32.

Подаци које садржи катастарски план катастра земљишта,
који није израђен у Гаус-Кригеровој пројекцији, користе се за израду
катастарског плана у дигиталном облику.

 

Члан 33.

У случају из члана 32. овог правилника: 


– подаци коришћени за израду катастарског плана
катастра земљишта у размери 1:720 користе се за израду катастарског плана у
размери 1:500 или 1:1000;

– подаци коришћени за израду катастарског плана
катастра земљишта у размери 1:1440 користе се за израду катастарског плана у
размери 1:1000 или 1:2500;

– подаци коришћени за израду катастарског плана
катастра земљишта у размери 1:2880 користе се за израду катастарског плана у
размери 1:2500.

 

Члан 34.

Даном доношења овог правилника престаје да важи
Правилник о формирању, одржавању, дистрибуцији и архивирању базе података
дигиталног геодетског плана („Службени гласник Републике Србије”, број 37/95).

 

Члан 35.

Овај
правилник ступа на снагу осмог дана од дана објављивања у „Службеном гласнику
Републике Србије”.

 

 

01 број 950-158/99-1

У Београду, 24. јула
2000.године

Директор,

проф. др 
Душан С. Јоксић,
с.р.