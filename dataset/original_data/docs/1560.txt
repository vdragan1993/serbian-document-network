На
основу члана 15. став 2. Закона о организацији и надлежности државних органа у сузбијању
организованог криминала („Службени гласник РС”, бр. 42/02, 27/03, 39/03, 67/03,
29/04, 58/04, 45/05 и 61/05) и члана 12. став 2. Закона о организацији и надлежности
државних органа у поступку за ратне злочине („Службени гласник РС”, бр.
67/03,135/04 и 61/05),

Министар
правде доноси

 

ПРАВИЛНИК

о организацији, раду
и поступању са притвореницима у Посебној притворској
јединици

 „Службени гласник
РС“, број 81 од 23. септембра 2005.

 

 

Члан 1.

Овим
правилником уређује се организација и рад Посебне притворске јединице и примена
мере притвора одређеног у односу на лица против којих се води кривични поступак
пред Посебним одељењем Окружног суда у Београду за организовани криминал и Већем
за ратне злочине.

 

Члан 2.

Посебна
притворска јединица организује се као посебна унутрашња организациона јединица изван
састава служби у Окружном затвору у Београду.

Посебна
притворска јединица је затвореног типа у којој се обављају послови физичко-техничког
обезбеђења простора и лица, спровођење притвореника, вођење прописаних евиденција,
послови здравствене заштите и административно-правни послови.

 

Члан 3.

У
Посебној притворској јединици образује се Одељење за обезбеђивање притвореника против
којих се води кривични поступак за организовани криминал и Одељење за обезбеђивање
притвореника за које се води кривични поступак за ратне злочине.

Рад
у Посебној притворској јединици, може да се организује по принципу периодичне замене
непосредних извршилаца.

Послове
здравствене заштите обављају лица која су запослена у Служби за здравствену заштиту
у Окружном затвору у Београду, које одреди директор Управе.

Послове
из надлежности Службе за опште послове обављају запослени у Служби за опште послове
у Окружном затвору у Београду, које одреди директор Управе.

 

Члан 4.

Посебном
притворском јединицом руководи начелник кога одређује министар надлежан за правосуђе
на предлог директора Управе.

Начелник
Посебне притворске јединице одговоран је за рад Посебне притворске јединице и за
свој рад управнику затвора, директору Управе и министру надлежном за правосуђе.

Одељењима
из члана 3. став 1. овог правилника руководе начелници одељења, које одређује министар
надлежан за правосуђе, на предлог директора Управе.

Начелници
Одељења, за свој рад одговорни су начелнику Посебне притворске јединице.

 

Члан 5.

Лица
која обављају послове и задатке у Посебној притворској јединици дужна су да податке
и сазнања до којих дођу чувају као службену тајну.

 

Члан 6.

У
Посебну притворску јединицу прима се лице против кога је одређен притвор решењем
надлежног суда, као и лице у односу на које је донето решење о задржавању органа
унутрашњих послова, због основане сумње да је извршило кривично дело из области
организованог криминала или ратних злочина.

Уз
решење за одређивање притвора Посебној притворској јединици се доставља писмени
налог за пријем притвореника у Посебну притворску јединицу.

Посебна
притворска јединица издаје потврду о пријему притвореника која садржи датум, час
и минут пријема.

 

Члан 7.

Непосредно
после пријема у Посебну притворску јединицу притвореника прегледа лекар.

Лекарски
налаз уноси се у здравствени картон притвореника који се чува на посебном месту.

Подаци
из здравственог картона сматрају се службеном тајном.

 

Члан 8.

Притвореник
се смешта одвојено од других притвореника у засебну просторију која одговара савременим
здравствено-хигијенским условима.

Притвореник
се смешта у просторију од најмање осам кубних метара простора, која је загрејана
и довољно осветљена.

Просторије
морају располагати санитарним уређајима и другим средствима за одржавање личне хигијене.

 

Члан 9.

Притвореник
има право на посете блиских сродника, а по његовом захтеву лекара и других лица,
као и браниоца или пуномоћника који га заступа или кога је он позвао ради давања
пуномоћја о заступању.

Притвореник
који је страни држављанин или лице без држављанства има право на посету дипломатско-конзуларног
представника државе чији је држављанин, односно државе која штити његове интересе
или надлежних органа и организација Републике Србије и надлежних међународних организација.

Посету
одобрава и надзире, односно поједине посете може забранити ако би услед тога могла
да настане штета за вођење поступка, као и у интересу безбедности истражни судија,
односно председник већа надлежног суда.

 

Члан 10.

Притвореник
има право на лекарску помоћ и здравствену заштиту.

О
извршеном лекарском прегледу, лечењу или извршеним медицинским интервенцијама сачињава
се документација која је доступна притворенику, односно његовом браниоцу.

Специјалистички
лекарски преглед одобрава истражни судија, односно председник већа надлежног суда
на захтев лекара опште праксе из Посебне притворске јединице или на захтев самог
притвореника.

Специјалистички
лекарски преглед може обављати лекар кога притвореник изабере.

Специјалистички
лекарски преглед одобрен искључиво на захтев притвореника обавља се на његов трошак.

 

Члан 11.

Права
притвореника се могу органичити само ако је то потребно ради његове личне безбедности,
спречавања бекства или разлога који би могао утицати на вођење поступка.

Ограничење
права притвореника одређује истражни судија, односно председник већа надлежног суда.

 

Члан 12.

Из
разлога наведених у члану 11. став 1. овог правилника, истражни судија, односно
председник већа надлежног суда може притворенику ограничити право да:

1)
се о свом трошку храни,

2)
носи своје одело и служи се својим постељним стварима,

3)
о свом трошку набавља књиге, новине и друге ствари које одговарају његовим редовним
потребама,

4)
се дописује с лицима ван затвора,

5)
прима писма и друге пошиљке.

 

Члан 13.

О
свакој повреди кућног реда притвореника обавештава се надлежни суд. Начелник Посебне
притворске јединице обавезно обавештава надлежни суд о разлозима примене мера принуде
према притворенику.

 

Члан 14.

Притвореник
се само по налогу надлежног суда може привремено извести из Посебне притворске јединице
и спровести другим органима.

Премештај
притвореника из једног одељења посебне притворске јединице у другу, могућ је једино
из разлога који су предвиђени у члану 11. став 1. овог правилника.

Решење
о премештају из става 2. овог члана доноси директор Управе уз сагласност истражног
судије, односно председника већа надлежног суда.

 

Члан 15.

Пре
отпуштања притвореника, у складу са законом, прегледа лекар којег је одредио директор
Управе у смислу члана 3. став 3. овог правилника, а лекарски налаз се уноси у здравствени
картон притвореника.

 

Члан 16.

У
односу на питања која нису ближе регулисана овим правилником, примењиваће се одредбе
Законика о кривичном поступку, Закона о извршењу кривичних санкција и Правилника
о кућном реду за примену мере притвора („Службени гласник РС”, број 35/99).

 

Члан 17.

Овај
правилник ступа на снагу осмог дана од дана објављивања у „Службеном гласнику Републике
Србије”.

  

Број 110-00-61/2004-16

У Београду, 12. септембра 2005. године

Министар,

Зоран Стојковић, с.р.