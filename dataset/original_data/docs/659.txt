На
основу члана 43. став 3. Закона о Влади („Службени гласник РС”, бр. 5/05 и
71/05 – исправка), а у вези са чланом 21. Закона о заштити права и слобода националних
мањина („Службени лист СРЈ”, број 11/02),
Влада
доноси 
 
 
ЗАКЉУЧАК
о мерама за повећање
учешћа припадника националних мањина у органима државне управе
„Службени
гласник РС“, број 40 од 12. маја 2006.
 
 
1.
Са циљем вођења политике у области стварања услова за унапређење активног укључивања
припадника националних мањина у рад органа државне управе, Влада ће непосредно и
преко својих надлежних органа и служби трајно предузимати мере ради повећања учешћа
припадника националних мањина као државних службеника и намештеника у органима државне
управе.
 
2.
Ради праћења стања о броју и структури запослених припадника националних мањина
у органима државне управе, у оквиру извршног прописа Владе којим се уређује начин
вођења Централне кадровске евиденције и обезбеђивање података потребних за упис
у ту евиденцију створиће се правни основ за евидентирање и података о националној
припадности државних службеника и намештеника. 
 
3.
Служба за управљање кадровима ће у оквиру вођења Централне кадровске евиденције,
на начин предвиђен извршним прописом Владе, прикупљати и ажурирати податке о националној
припадности државних службеника и намештеника.
 
4.
Подаци о националној припадности државних службеника и намештеника могу се прикупљати
и користити само у складу са законом, на начин којим се обезбеђује заштита података
о личности.
 
5.
Сваком државном службенику и намештенику, као и лицу које намерава да заснује радни
однос у органу државне управе, омогућиће се да оствари своје Уставно право да се
не изјашњава о својој националној припадности.
 
6.
Приликом достављања Предлога кадровског плана, Служба за управљање кадровима ће
Влади доставити и годишњи извештај који садржи преглед националног састава државних
службеника и намештеника, као и преглед активности предузетих у циљу повећања учешћа
припадника националних мањина као запослених у органима државне управе.
 
7.
Приликом предузимања мера ради повећања учешћа припадника националних мањина, руководилац
органа државне управе дужан је да посебно води рачуна о подручним јединицама свог
органа образованих за територију на којој у претежној мери и традиционално живе
припадници националних мањина.
 
8.
Приликом попуњавања слободних радних места јавним конкурсом, Служба за управљање
кадровима ће јавни конкурс у дневном гласилу објавити и на језицима националних
мањина, нарочито када се оглашава попуна слободног радног места у подручној јединици
органа државне управе која је образована за територију на којој претежно и традиционално
живе припадници националних мањина.
 
9.
Органи државне управе код којих је предвиђено да више од 1/3 укупног броја систематизованих
извршилаца ради у подручним јединицама које су образоване за територију на којој
је, у складу са одлукама надлежних органа јединица локалне самоуправе, у службеној
употреби и језик једне или више националних мањина, предузеће мере да се у Правилнику
о унутрашњем уређењу и систематизацији радних места предвиди одређени број радних
места код којих је као услов за обављање послова радног места за поједине извршиоце
потребно и знање бар неког од језика и писама националне мањине који су у службеној
употреби на територији за коју је образована подручна јединица, а према одлукама
јединица локалне самоуправе са те територије. О овоме ће Влада посебно водити рачуна
приликом давања сагласности на правилнике о унутрашњем уређењу у систематизацији
радних места. 
 
10.
Када је у току спровођења изборног поступка по јавном конкурсу за попуну слободног
радног места у подручним јединицама из тачке 9. овог закључка предвиђена писмена
провера стручне оспособљености, знања и вештина кандидата, кандидатима ће се тестови
или други видови писмене провере учинити доступним и на одговарајућем језику националне
мањине.
 
11.
Приликом сачињавања листе за избор и избора кандидата по спроведеном јавном конкурсу,
конкурсна комисија, односно руководилац органа државне управе су дужни да се, у
оквиру примене принципа професионализације, који подразумева стручну оспособљеност,
знање и вештине кандидата за обављање послова органа државне управе као основни
критеријум за избор, међу једнаким кандидатима посебно води рачуна о заступљености
припадника националних мањина у укупној структури запослених у органу.
 
12.
У оквиру остваривања законског права и дужности државних службеника да се у току
рада у органу државне управе стручно усавршавају према потребама органа државне
управе у коме су запослени, облици стручног усавршавања које орган реализује или
у чију реализацију се укључује, морају бити омогућени и државним службеницима који
су припадници националних мањина.
 
13.
Државном службенику који је припадник националне мањине, мора се, на исти начин
као и свим осталим државним службеницима у органу државне управе, омогућити, на
начин предвиђен Законом о државним службеницима, додатно образовање значајно за
државни орган у коме је запослен.
 
14.
Уколико је као услов за заснивање радног односа у органу државне управе, због специфичности
послова органа (Министарство унутрашњих послова) предвиђена завршена одређена ускоспецијализована
школа, приликом полагања пријемног, односно квалификационог испита за ту школу у
писаном облику, обезбедиће се да тестови, односно други облици путем којих се испит
полаже буду доступни и на језицима националних мањина, за кандидате који су целокупну
наставу током претходног школовања похађали на језику националне мањине. 
 
15.
Овај закључак објавити у „Службеном гласнику Републике Србије”.
 
 
05 број 02-2924/2006
У Београду, 11. маја 2006. године
Влада
Председник,
Војислав Коштуница, с.р.