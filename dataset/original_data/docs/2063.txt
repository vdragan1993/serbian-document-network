На основу члана 93а став 5. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13 и 63/13 – исправка), 
	
Влада доноси
 
УРЕДБУ
о изгледу, садржају и начину попуњавања образаца, као и о начину достављања и обраде података који се уносе у Регистар запослених, изабраних, постављених и ангажованих лица у јавном сектору 
	

	"Службени гласник РС", број 76 од 29. августа 2013.
 
Члан 1.
Овом уредбом уређују се изглед, садржај и начин попуњавања образаца у које се уносе подаци на основу којих се формира Регистар запослених, изабраних, постављених и ангажованих лица у јавном сектору (у даљем тексту: Регистар), као и начин достављања и обраде тих података.
Члан 2.
Регистар води министарство надлежно за послове финансија – Управа за трезор (у даљем тексту: Управа), у електронском облику.
Члан 3.
Подаци о запосленима, изабраним, постављеним и ангажованим лицима у јавном сектору уносе се у обрасце 1, 2, 3 и 4, који су одштампани уз ову уредбу и чине њен саставни део.
Обрасци из става 1. овог члана садрже податке о:
1) кориснику јавних средстава;
2) запосленима на неодређено и одређено време код корисника јавних средстава;
3) изабраним и постављеним лицима код корисника јавних средстава;
4) лицима ангажованим по уговору о делу, по уговору о привременим и повременим пословима, преко студентске и омладинске задруге, као и по другом основу код корисника јавних средстава;
5) броју укупно запослених и ангажованих лица из тач. 1)–4) овог става;
6) износу исплаћеном на име свих примања запослених, изабраних, постављених, односно ангажованих лица, по месецима у којима је извршена исплата.
Садржај података из става 2. овог члана утврђен је у Прилогу, који је одштампан уз ову уредбу и чини њен саставни део. 
	
Члан 4.
Ради достављања података из члана 3. ове уредбе корисник јавних средстава, који је претходно уписан у евиденцију Управе, дужан је да приступи Регистру, преузимањем и попуњавањем Захтева за приступ Регистру који се налази на интернет страници Управе у делу „Пројекти трезора – Регистар запослених”.
Kорисник јавних средстава именоваће најмање две особе које ће бити овлашћене за приступ и рад на уносу и овери података у Регистру и утврдиће обим њихових права и овлашћења.
Попуњен захтев из става 1. овог члана, корисник јавних средстава подноси надлежној организационој јединици Управе писаним путем у року од десет дана од дана његовог оснивања.
Члан 5.
По добијању приступног налога за електронски приступ бази података Регистра, овлашћено лице корисника јавних средстава је дужно да унесе податке из члана 3. ове уредбе за претходни месец. 
	
Подаци из става 1. овог члана достављају се на обрасцима у електронском облику (ХML формату), и то:
1) Подаци о запосленима на неодређено и одређено време, изабраним и постављеним лицима (Образац 1); 
	
2) Подаци о ангажованим лицима на основу уговора (Образац 2);
3) Подаци о ангажованим лицима преко студентских и омладинских задруга (Образац 3);
4) Подаци о примањима запослених, изабраних, постављених и ангажованих лица (Образац 4).
Члан 6.
Подаци из члана 3. ове уредбе достављају се до седмог у месецу за претходни месец, on line слањем електронских ХML порука према Упутству о формату и намени поруке за електронску размену података у систему за Регистар запослених и Корисничком упутству за рад са web апликацијом за Регистар запослених, који се објављују на интернет страни Управе, у делу „Пројекти трезора – Регистар запослених”.
Изузетно од става 1. овог члана, индиректни корисници средстава буџета Републике Србије – образовне установе (основне и средње школе), податке из члана 3. ове уредбе достављају у електронској форми (мејлом), надлежној организационој јединици Управе, а према наведеном Упутству и Корисничком упутству.
Изузетно од става 1. овог члана, Министарство унутрашњих послова, Министарство одбране и Министарство спољних послова за дипломатско-конзуларна представништва Републике Србије у иностранству, податке из члана 3. ове уредбе достављају на компакт диску (CD) у ХML формату, а према наведеном Упутству и Корисничком упутству, уз пропратно писмо потписано од стране овлашћеног лица министарства и оверено печатом. 
	
Изузетно од става 1. овог члана, корисници јавних средстава који први пут достављају податке из члана 3. ове уредбе, податке за претходни месец достављају у року од десет дана од дана додељивања приступног налога за електронски приступ бази података Регистра у Управи.
Члан 7.
Корисници јавних средстава су дужни да о свакој промени у односу на достављене податке, Управи доставе ажуриране податке о запосленима у року од седам дана од дана настанка промене, осим корисника јавних средстава из члана 6. став 3. ове уредбе, а податке о примањима месечно у року од седам дана по истеку месеца за претходни месец. 
	
Члан 8. 
Корисници јавних средстава достављање података врше на основу документације коју садржи досије запосленог, изабраног и постављеног лица и података из службене евиденције корисника јавних средстава.
Подаци прописани овом уредбом уживају заштиту у складу са прописима о заштити података о личности и не могу се ставити на увид нити на било који други начин учинити доступним неовлашћеним лицима.
Члан 9.
Корисници јавних средстава који постоје на дан ступања на снагу ове уредбе, захтев за приступ Регистру из члана 4. став 1. ове уредбе подносе надлежној организационој јединици Управе писаним путем, најкасније до 20. септембра 2013. године, а податке из члана 3. ове уредбе за месец август 2013. године доставиће најкасније до 30. септембра 2013. године.
Члан 10.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-7360/2013 
У Београду, 28. августа 2013. године
Влада
Председник,
Ивица Дачић, 
	с.р.
 


Прилог  - Садржај података у 
	

	Регистру запослених, изабраних, постављених и ангажованих лица у јавном 
	сектору
Образац 1 - 
	Подаци о запосленима на неодређено и одређено време, изабраним и постављеним 
	лицима
Образац 2 - 
	Подаци о ангажованим лицима на основу уговора
Образац 3 - 
	Подаци о ангажованим лицима преко студентских и омладинских задруга
Образац 4 - 
	Подаци о примањима запослених, изабраних, постављених и ангажованих лица