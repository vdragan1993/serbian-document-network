На основу члана 19. став
1. Уставне повеље државне заједнице
Србија и Црна Гора, Скупштина Србије и Црне Горе, на седници од 4. септембра 2003. године, донела је
 
 
РЕЗОЛУЦИЈУ

о 
Косову и Метохији
„Службени
лист СЦГ”, број 39 од 5. септембра 2003.
 
 

1. Скупштина Србије
и Црне Горе чврсто је опредељена за процес европских интеграција, а то је
уједно најефикаснији начин за решавање проблема Косова и Метохије, уз доследно
спровођење Резолуције 1244 Савета безбедности Уједињених нација.
 

2. Скупштина Србије
и Црне Горе сматра да је Резолуција 1244 Уједињених нација основни оквир за
решавање проблема Косова и Метохије и у том смислу инсистира на њеној пуној и
доследној примени, у складу са заједничким документом СРЈ-УНМИК од 5. новембра
2001. године.

То значи право на
повратак свих интерно расељених лица, без обзира на њихову верску и етничку
припадност, пуну безбедност и слободу кретања за све грађане, личну имовинуску
сигурност, одсуство дискриминације и владавину права, борбу против корупције и
организованог криминала, расветљавање судбине несталих и киднапованих лица,
откривање злочина против човечности и њихово процесуирање.
 

3. Скупштина Србије
и Црне Горе подржава напоре и одлуке органа државне заједнице Србија и Црна
Гора, као и органа државе Србије за мирно решење питања Косова и Метохије, у
складу са преузетим обавезама из Резолуције 1244.
 

4. Скупштина Србије
и Црне Горе позива надлежне органе да предузму све мере у оквиру својих
надлежности за стварање услова за отпочињање дијалога са релевантним
демократским чиниоцима који могу да допринесу решавању стања на Косову и
Метохији.
 

5. Скупштина Србије
и Црне Горе осуђује све видове тероризма на Косову и Метохији и даје пуну
подршку активностима мисије Организације уједињених нација у осигурању
безбедносног окружења, заштите људских права и грађанских слобода.
 

6. Ова резолуција ће
се објавити у „Службеном листу Србије и Црне Горе”.
 

Скупштина Србије и
Црне Горе
АС бр. 62
4. септембра 2003. године
Београд
Председник Скупштине
Србије и Црне Горе
проф. др 
Драгољуб
Мићуновић,
с.р.