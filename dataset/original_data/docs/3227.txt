ЗАКОН

о задужењу


Србије и


Црне


Горе код


Међународног 
удружења за развој (Други кредит за 
прилагођавање приватног и финансијског сектора)

"Службени лист СЦГ", број 27 од 20. јуна 2003.

 

 

Члан
1.

Србија и Црна Гора
задужиће се, у своје име, а за рачун Републике Србије, износом који је једнак
противвредности педесет осам милиона седам стотина хиљада специјалних права
вучења (58,7 милиона SDR), тј. око 80 милиона USD код Међународног удружења за
развој, ради финансијске подршке структурном прилагођавању приватног и
финансијског сектора Републике Србије.

 

Члан
2.

Задужење из члана 1.
овог закона извршава се закључењем споразума о другом кредиту за структурно
прилагођавање приватног и финансијског сектора између Међународног удружења за
развој, као зајмодавца, и Србије и Црне Горе, као зајмопримца, коју заступа
Савет министара.

 

Члан
3.

Ради коришћења
средстава из члана 1. овог закона, Србија и Црна Гора отвара посебан рачун код
Народне банке Србије (депозитни рачун), на коме се средства исказују у еврима –
по курсу на дан уплате тих средстава, са искључивом наменом коришћења средстава
зајма за потребе Републике Србије – корисника кредита.

Средства из става 1.
овог члана део су буџета Републике Србије.

 

Члан
4.

Међународно удружење
за развој уплаћује средства из члана 1. овог закона Србији и Црној Гори у
еврима, на рачун из члана 3. овог закона.

Народна банка
Србије, на име средстава из става 1. овог члана, уплаћује динарску
противвредност тих средстава, по курсу који важи на дан уплате, и то на рачун
буџета Републике Србије, на основу захтева Републике Србије, односно надлежног
министарства финансија и економије.

 

Члан
5.

Ради измиривања
обавеза из овог закона, Република Србија је дужна да обезбеђује динарска
средства у буџету, а као инструмент обезбеђења даће Србији и Црној Гори
контрагаранцију за уредно измиривање обавеза, у року од 30 дана од дана ступања
на снагу овог закона.

Средства из става 1.
овог члана Република Србија преноси на посебан рачун Србије и Црне Горе код
Народне банке Србије, са искључивом наменом отплате обавеза из овог закона.

 

Члан
6.

Србија и Црна Гора
измириваће обавезе према Међународном удружењу за развој по основу средстава из
члана 5. овог закона.

 

Члан
7.

Зајмопримац
отплаћује обавезе из овог закона у року од 20 година, почев од 15. августа
2013. године до 15. фебруара 2023. године, и то у полугодишњим ратама (15.
фебруара и 15. августа сваке године), с тим да свака рата износи 5% износа из
члана 1. овог закона.

 

Члан
8.

Зајмопримац се
обавезује да Међународном удружењу за развој плаћа трошкове у складу са
споразумом из члана 2. овог закона, с тим да Република Србија обезбеђује
динарска средства у буџету и преноси их на посебан рачун Србије и Црне Горе из
члана 5. овог закона.

Трошкови из става 1.
овог члана плаћају се полугодишње (15. фебруара и 15. августа сваке године),
почев од дана када Међународно удружење за развој потврди ратификационе
документе.

 

Члан
9.

Курсне разлике које
могу настати у вези са измиривањем обавеза у смислу овог закона сноси Република
Србија.

 

Члан
10.

Народна банка Србије
наплаћује од Републике Србије трошкове за трансфер средстава за отплату обавеза
Међународном удружењу за развој, као и провизију за услуге које пружа у смислу
овог закона.

 

Члан
11.

Овај закон ступа на
снагу наредног дана од дана објављивања у “Службеном листу СЦГ”.