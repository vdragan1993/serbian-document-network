На
основу члана 21. став 3. Закона о азилу („Службени гласник РС”, број 109/07),
Комесар
Комесаријата за избеглице доноси
 
 
ПРАВИЛНИК
о кућном реду у Центру
за азил
„Службени гласник
РС“, број
31 од
28. марта 2008.
 
 
Члан 1.
Овим
правилником уређује се кућни ред у Центру за азил (у даљем тексту: Центар).
Кућни
ред обухвата правила понашања лица која траже азил, а смештена су у Центар у складу
са Законом о азилу (у даљем тексту: корисници), као и друга питања од значаја за
несметано функционисање Центра.
 
Члан 2.
Центар
обухвата:
–
смештајни део (собе за ноћење и боравак, ходници, санитарни чворови, чајне кухиње,
просторије за прање веша и др.);
–
заједничке просторије (дневни боравак, трпезарија, кухиња, играоница за децу, санитарни
чворови, просторија за разне активности и др.);
–
пословни део (просторије за запослене и за потребе Министарства унутрашњих послова);
–
посебни део (котларница, складишни простор, вешерница и др.), и
–
двориште и паркинг простор. 
 
Члан 3.
Приликом
пријема у Центар корисник се на прикладан начин упознаје са кућним редом и задужује
кључем, лежајем, постељином, ћебадима, пешкирима и другом опремом.
По
пријему, корисник се смешта у собу коју не може самовољно заменити другом нити у
њој мењати положај постављеног намештаја, одстрањивати или прерађивати опрему.
 
Члан 4.
Корисник
је дужан да просторије Центра, намештај, уређаје и опрему користи са посебном пажњом
и чува од оштећења и квара.
 
Члан 5.
Овлашћено
лице у Центру одређује распоред коришћења смештајног дела и заједничких просторија,
као и уређаја и опреме у њима и стара се о њиховој правилној употреби.
Корисник
је дужан да заједничке просторије и уређаје после сваке употребе очисти и доведе
у ред. 
У
пословни простор корисник улази само по позиву запослених у Центру, а у посебни
део Центра кориснику није дозвољен улаз.
 
Члан 6.
Корисник
је дужан да одржава собу уредном и да је редовно чисти, да рационално користи воду,
струју и опрему и да о евентуалним оштећењима обавести овлашћено лице у Центру.
Запослени
и обезбеђење по правилу улазе у собе у присуству корисника, а у изузетним случајевима
и у његовом одсуству.
 
Члан 7.
У
улазном делу Центра, на видном месту, постављена је огласна табла.
По
правилу све просторије имају по два кључа, од чега се један запечаћен кључ стално
налази код обезбеђења.
Распоред
и коришћење кључева корисника одређује овлашћено лице у Центру.
 
Члан 8.
Активности
корисника одвијају се од 6,00 часова до 22,00 часа, а у летњем периоду до 23,00
часа. 
Време
ноћног мира и одмора је од 22,00, односно 23,00 часа у летњем периоду до 6,00 часова
наредног дана. У том периоду Центар је закључан и нису дозвољене активности које
ометају ноћни мир и одмор.
 
Члан 9.
Распоред
активности корисника и време предвиђено за оброке, утврђује овлашћено лице у Центру
и објављује на огласној табли Центра.
Корисник
је дужан да учествује у активностима које се односе на чишћење и уређење заједничких
просторија, дворишта, паркинг простора и другим активностима неопходним за функционисање
Центра, на основу распореда из става 1. овог члана.
 
Члан 10.
Одсуствовање
из Центра дуже од 24 часа корисник пријављује овлашћеном лицу у Центру које о томе
обавештава Канцеларију за азил.
 
Члан 11.
Посете
су дозвољене сваког дана у периоду од 10,00 до 12,00 часова и од 14,00 до 16,30
часова и обављају се у просторији за посете.
Невладиним
организацијама, удружењима и другим заинтересованим организацијама и медијима дозвољене
су посете радним данима у периоду од 10,00 до 12,00 часова и од 14,00 до 16,30 часова,
уз претходну најаву и сагласност Комесаријата за избеглице.
Разговор
са лицима из става 2. овог члана корисници прихватају на добровољној основи.
Лицима
из става 2. овог члана може се омогућити обилазак Центра уз претходну најаву и сагласност
Комесаријата за избеглице.
Посебни
програми невладиних и других организација у Центру спроводе се уз претходно одобрење
Комесаријата за избеглице.
 
Члан 12.
Корисник
може примати хуманитарну помоћ која испуњава прописане услове.
Медицински
материјали и лекови не могу бити предмет хуманитарне помоћи.
Подела
хуманитарне помоћи дозвољена је уз претходно прибављену сагласност Комесаријата
за избеглице.
 
Члан 13.
Корисник
је дужан да се стара о својим личним предметима, новцу и другим предметима од вредности,
за чији нестанак или губитак Центар не сноси одговорност.
Предмети
корисника који је напустио Центар чувају се месец дана, а затим се третирају као
отпад. 
 
Члан 14.
Корисник
је дужан да омогући да се спроведу потребне дезинфекционе, дезинсекционе и дератизационе
мере, као и да у случају сумње о појави заразне болести обавести овлашћено лице
у Центру.
 
Члан 15.
У
случају евентуалне повреде корисника Центар не сноси одговорност.
 
Члан 16.
Родитељ,
законски заступник или старатељ детета дужан је да се стара о развоју, здрављу,
школовању, безбедности и понашању детета. 
 
Члан 17.
Корисник
је дужан да се са поштовањем опходи према другим корисницима, запосленима у Центру,
обезбеђењу и другим лицима.
 
Члан 18.
У
Центру кориснику није дозвољено:
1.
испољавање расне, верске, националне, полне и политичке нетрпељивости;
2.
поседовање и употреба оружја, експлозивних материја, пиротехничких средстава и опасних
хемијских средстава и др.;
3.
загађивање просторија и околине Центра и насилничко понашање;
4.
бављење било каквом комерцијалном делатношћу;
5.
уношење и употреба решоа, грејних тела, намештаја, електричних апарата и др., осим
телевизора, радија, рачунара уз пријављивање овлашћеном лицу у Центру;
6.
уношење домаћих и других животиња;
7.
уношење и уживање алкохолних пића и опојних супстанци и др.;
8.
пушење у смештајном делу, заједничким просторијама, као и на другим местима где
је истакнута забрана;
9.
коцкање, клађење и др.;
10.
уношење хране у смештајни део, осим у оправданим случајевима, уз одобрење овлашћеног
лица у Центру;
11.
изношење хране, прибора за јело, посуђа из трпезарије, осим у изузетним случајевима
из здравствених разлога;
12.
сушење и одлагање одеће, веша или других предмета на отвореним деловима објекта
(прозори и терасе), као и постављање жица за сушење у дворишту;
13.
писање и лепљење налепница и плаката по зидовима, намештају и опреми;
14.
гажење травнатих површина у дворишту;
15.
остављање личних ствари ван собе;
16.
омогућавање боравка или ноћења другим лицима;
17.
политичко или друго организовање, и 
18.
бављење активностима које нису у складу са овим правилником и другим прописима.
 
Члан 19.
Приликом
напуштања Центра корисник је дужан да очисти собу, врати кључ, постељину, ћебад,
пешкире и другу опрему којом је задужен.
 
Члан 20.
Корисник
мора да поштује кућни ред прописан овим правилником, мере противпожарне заштите,
као и друга упутства и налоге овлашћених лица.
У
случају непоштовања прописаног кућног реда овлашћено лице у Центру обавештава Канцеларију
за азил ради предузимања мера у складу са Законом о азилу.
 
Члан 21.
Овај
правилник ступа на снагу наредног дана од дана објављивања у „Службеном гласнику
Републике Србије”, а примењује се од дана почетка примене Закона о азилу („Службени
гласник РС”, број 109/07).
 
 
Број 700-110-1/1-2008-01
У Београду, 17. марта 2008. године
Комесар,
Драгиша Дабетић, с.р.