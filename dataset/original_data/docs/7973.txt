На основу 
члана 83. став 1. Закона
о здравственој заштити („Службени гласник РС”, бр.
17/92, 26/92, 50/92, 52/93, 53/93, 67/93, 48/94 и 25/96),

Министар за здравље доноси

  

ПРАВИЛНИК

о условима које 
морају испуњавати здравствене установе које врше утврђивање смрти, узимање, 
чување, типизацију и пресађивање делова људског тела

"Службени гласник
РС", број 34 од 30. 
јула 1999.

 

Члан 1.

Овим
правилником ближе се уређују услови у погледу кадрова, опреме и просторија које
морају испуњавати здравствене установе у којима се врши утврђивање смрти лица
чији део тела се може узети ради пресађивања и узимања, чувања, типизација и
пресађивање делова људског тела.

Члан 2.

Утврђивање
смрти лица чији се део тела може узети ради пресађивања може се обављати у
здравственој установи која има обезбеђено, најмање:

1)
тим лекара специјалиста кога чине по један лекар специјалиста из: интерне
медицине, неуропсихијатрије (неурологије или психијатре) и анестезиологије са
реаниматологијом;

2)
опрему која се састоји од електроенцефалографа, електрокардиографа и
респиратора; и

3)
посебну просторију за утврђивање смрти, у површини од 15 м².

Члан 3.

Узимање
и чување делова људског тела може се обављати у здравственој установи која има
обезбеђено, најмање:

1)
тим лекара специјалиста кога чине по један лекар специјалиста из: опште
хирургије, друге одговарајуће хируршке гране медицине и анестезиологије са
реаниматологијом;

2)
опрему и хируршке инструменте прописане за одговарајућу хируршку грану медицине
и за анестезију;

3)
две операционе сале и реанимациону опрему са апаратом за спровођење једне од
допунских метода за утврђивање смрти;

4)
контејнер, односно друге одговарајуће посуде за чување и превоз делова људског
тела.

На
контејнере, односно посуде из става 1. тачка 4. овог члана ставља се налепница
на којој су одштампане следеће назнаке и подаци:

„ХИТНО

ОРГАН
ЗА ТРАНСПЛАНТАЦИЈУ”

НАЗИВ
И ТЕЛЕФОН ЗДРАВСТВЕНЕ УСТАНОВЕ КОЈОЈ СЕ ДОСТАВЉА ОРГАН

НАЗИВ
И ТЕЛЕФОН ЗДРАВСТВЕНЕ УСТАНОВЕ КОЈА ШАЉЕ ОРГАН
 

Члан 4.

Типизација
делова људског тела ради пресађивања може се обављати у здравственој установи
која има обезбеђено, најмање:

1)
два тима здравствених радника, односно здравствених сарадника са високом
стручном спремом кога чине по један специјалиста из: трансфузиологије,
медицинске биохемије и имунологије;

2)
организовану серолошку лабораторију, лабораторију за имуногенетику, банку ткива
и службу за информатику и комуникације;

3)
опрему и то: микроскопе (обичне, инвертне и флуоресцентне), центрифуге са
хлађењем, расхладне коморе, стерилне коморе, инкубаторе са угљен-диоксидом,
опрему за течан ваздух (течни азот), телекс, телефакс и персонални рачунар.

Члан 5.

Пресађивање
делова људског тела може се обављати у здравственој установи која има
обезбеђено, најмање:

1)
два хируршка тима кога чине по један лекар специјалиста из: опште хирургије,
друге одговарајуће хируршке гране, анестезиологије са реаниматологијом,
трансфузиологије и имунологије;

2)
две операционе сале са прописаном опремом за одговарајућу специјалност и за
спровођење опште и специфичне анестезије и две изолационе јединице са
одговарајућим техничким и медицинским условима за непосредно праћење стања и
реанимацију после извршеног пресађивања;

3)
сопствене или преко друге здравствене установе обезбеђене консултанте –
специјалисте, односно уже специјалисте из интерне медицине и других
интернистичких грана;

4)
службе за радиолошку и лабораторијску дијагностику које раде непрекидно 24
часа, а да је преко друге здравствене установе обезбедила вршење здравствених
услуга из области микробиолошке и радиоизотопске дијагностике, трансфузије крви
и хемодијализе;

5)
контејнер, односно посуду из члана 3. став 1. тачка 4. овог правилника.

Члан 6.

Овај
правилник ступа на снагу осмог дана од дана објављивања у „Службеном гласнику
Републике Србије”.

 

 

Број
110-00-368/97-01

У Београду, 30. јуна
1999. године

Министар,

др Лепосава Милићевић, с.р.