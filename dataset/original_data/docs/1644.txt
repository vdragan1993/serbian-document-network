На основу члана 252. став 5. Закона о извршењу и обезбеђењу („Службени гласник РС”, бр. 31/11, 99/11 – др. закон, 109/13 – УС, 55/14 и 139/20), по прибављеној сагласности министра правде, 
Скупштина Коморе извршитеља доноси
 
ПРАВИЛНИК 
о садржини и начину подношења захтева извршног повериоца Комори извршитеља за одређивање надлежног извршитеља, садржини одговора Коморе извршитеља и начину достављања одговора Коморе извршитеља извршном повериоцу 
"Службени 
				гласник РС", број 7 од 23. јануара 2015.
 
Члан 1.
Овим правилником уређује се садржина и начин подношења захтева извршног повериоца за одређивање надлежног извршитеља коме ће се поднети предлог за извршење на основу веродостојне исправе из члана 252. став 1. Закона о извршењу и обезбеђењу, садржина одговора и начин достављања одговора Коморе извршитеља извршном повериоцу. 
Члан 2.
Речи и изрази употребљени у овом правилнику имају следеће значење:
– „извршни поверилац” је физичко или правно лице које обавља комуналну или сличну делатност, а чије се потраживање остварује у поступку извршења,
– „висина потраживања” представља износ главног дуга,
– „.xls формат” јесте фајл екстензија подобна за рад у више апликативних софтвера који подржавају њено креирање, мењање, отварање и чување.
Члан 3.
Пре подношења предлога за извршење надлежном извршитељу, извршни поверилац је у обавези да Комори извршитеља упути захтев за одређивање извршитеља коме ће бити поднет предлог за извршење на основу веродостојне исправе.
Захтев из става 1. овог члана се подноси у електронској форми, у .xls формату на обрасцу 1 који је одштампан уз овај правилник и чини његов саставни део. 
Образац 1 у општем делу садржи податке повериоца и то: пун назив, седиште, МБР, ПИБ (огранак, пословна јединица) као и укупан број предлога за извршење по предметном захтеву.
Образац 1 у посебном делу садржи: референтни број, датум, висину потраживања, име, односно назив дужника, адресу, поштански број, место, општину, назнаку да ли се ради о правном лицу, односно предузетнику или физичком лицу, као и МБР и ПИБ правног лица односно предузетника.
Члан 4.
Комора извршитеља је дужна да одговори на захтев извршног повериоца у складу са Законом о извршењу и обезбеђењу. 
Уколико је број предлога за извршење наведених у захтеву извршног повериоца мањи од броја извршитеља надлежних за поступање, одређивање извршитеља по првом следећем захтеву извршног повериоца започеће од првог наредног извршитеља уписаног у Именик извршитеља после извршитеља који је последњи одређен. 
Члан 5.
Након одређивања извршитеља, Комора извршитеља ће о томе обавестити извршног повериоца електронским путем на обрасцу 2 који је одштампан уз овај правилник и чини његов саставни део.
Образац садржи све податке из обрасца 1, као и регистрациони број предмета у Комори извршитеља, име и презиме извршитеља, број легитимације извршитеља и датум одређивања извршитеља као и укупан број предмета извршног повериоца за који је одређен. 
Комора извршитеља образац 2 из става 1. овог члана доставља и извршитељима који су одређени да поступају по предлозима за извршење. 
На интернет страници Коморе извршитеља, сви извршитељи имаће приступ посебном одељку где ће моћи да изврше увид у сваки захтев повериоца, као и одговор Коморе извршитеља.
Члан 6.
У року од три дана од дана пријема предлога за извршење, односно у року од осам дана од дана пријема обавештења из члана 5. овог Правилника, извршитељ обавештава Комору извршитеља о примљеним предлозима, односно о предлозима који нису поднети, и то електронским путем на обрасцу 3 који је одштампан уз овај правилник и чини његов састави део. 
Образац 3 садржи све податке из обрасца 2, за предлоге за извршење које је извршитељ примио, као и број предмета који се води код извршитеља и датум пријема предлога за извршење. 
Поред ознака оних предлога за извршење које није примио, а одређен је за поступање, извршитељ у образац 3. уноси назнаку да предлог није примљен.
Извршитељ који је одређен за поступање, а није примио предлоге за извршење, приликом првог наредног поступка одређивања извршитеља имаће предност, на тај начин што ће прво њему бити додељен онај број предлога за извршење који у претходној расподели није примио, након чега ће се приступити одређивању извршитеља по азбучном реду, у складу са Законом о извршењу чланом 4. овог правилника.
Комора извршитеља ће упоређивати податке које извршитељи достављају у обрасцу 3 са подацима којима располаже Комора и утврђивати евентуалне неправилности у раду извршитеља, а посебно поступање извршитеља супротно члану 252. Закона о извршењу и обезбеђењу.
Члан 7.
Послове поступања по захтевима извршних поверилаца и послове праћења одређивања извршитеља обавља стручна служба Коморе извршитеља, у складу са општим актима Коморе извршитеља.
Контролу над обављањем послова наведеним у ставу 1. овог члана врши председник Коморе извршитеља. 
О спровођењу поступка одређивања извршитеља прописаним Законом о извршењу и обезбеђењу и овим правилником, председник Коморе извршитеља доставља извештај Извршном одбору и Надзорни одбору Коморе извршитеља.
Извештај из става 4. овог члана доставља четири пута годишње за сваки квартал и то до 5. дана у месецу за претходни квартал.
За уредно и редовно поступање по захтевима извршних поверилаца, као и за праћење поступка одређивања извршитеља одговорни су председник Коморе извршитеља и Извршни одбор Коморе извршитеља. 
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
 
У Београду, 26. децембра 2014. године
Председник Скупштине,
Светлана Деврња, с.р. 
 


Образац 1


Образац 2


Образац 3