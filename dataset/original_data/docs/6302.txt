Редакцијски пречишћен текст
 

 


На основу члана 11. став 2. Закона о превозу у друмском саобраћају („Службени 
гласник РС”, бр. 46/95, 66/01, 61/05, 91/05 и 62/06) и чл. 21. и 35. Статута 
Привредне коморе Србије („Службени гласник РС”, бр. 45/02, 107/03, 44/05 и 
29/09),


Скупштина Привредне коморе Србије на седници од 27. новембра 2009. године, 
доноси


ОПШТЕ УСЛОВЕ


превоза у међумесном друмском превозу путника

„Службени 
гласник РС“, бр. 
102 
од 7. 
децембра 2009,
120 од 14. децембра 2012, 2 од 10. јануара 2014, 3 
од 15. јануара 2014 - исправка, 143 од 26. децембра 2014, 8 од 3. фебруара 2017.


1. ОСНОВНЕ ОДРЕДБЕ


Члан 1.


Општи услови превоза у међумесном друмском превозу путника (у даљем тексту: 
Општи услови превоза) утврђују се у циљу безбедног, рационалног и квалитетног 
превоза путника. 


Члан 2.


Општим условима превоза уређују се: 


– заштитна времена, 


– начин и поступак утврђивања испуњавања услова у погледу заштитних времена,



– 
брисана је ранија алинеја 
трећа
(види члан 1. Измена и допуна - 2/2014-89)


– начин и услови пријема путника у аутобус на аутобуским станицама (у даљем 
тексту: станица) и аутобуским стајалиштима (у даљем тексту: стајалишта), 



– повластице за превоз одређених категорија путника,


– услова за пријем и чување пртљага и ствари који су примљени за превоз, 



– правила коришћења возила и услови ускраћивања превоза, врсте накнада и доплата 
за посебне услуге,


– могућност коришћења прелазних возних карата, 


– начин упознавања корисника превоза са условима превоза и сл.


2. ЗАШТИТНО ВРЕМЕ


Члан 3.


Ред вожње може се регистровати и оверити у министарству надлежном за послове 
саобраћаја (у даљем тексту: министарство) ако испуњава услове у погледу 
заштитних времена и друге услове прописане овим општим условима превоза.


Стари ред вожње је ред вожње који је регистрован и оверен у министарству за 
текући рок важења реда вожње.


Стари ред вожње се региструје и оверава без утврђивања испуњавања услова 
прописаних овим општим условима превоза.

Уговор о заједничком обављању превоза може се 
закључити само за регистрациони рок за који се подноси захтев.


Без утврђивања испуњавања услова у погледу заштитних времена може се 
регистровати и оверити и стари ред вожње у коме су извршене следеће промене:


– смањење броја полазака;

– брисање станица и стајалишта без промене 
итинерера, осим ако тим брисањем стајалиште постаје почетно или крајње у насељу 
где постоји аутобуска станица;


– промена назива линије због брисања станица, стајалишта и полазака;


– смањење режима обављања превоза;


– брисање неког од превозника коопераната ако их има више;


– увођење новог превозника – кооперанта у складу са одредбама чл. 16, 20. и 22. 
Закона о превозу у друмском саобраћају, закључивањем уговора из става 4. овог члана*;


– поновно уношење стајалишта у стари ред вожње која су постојала у реду вожње – 
поласцима из ранијих регистрационих периода, који нису старији од 10 година, а 
која су укинута у складу са одлуком надлежног органа, а касније поново уведена 
као међумесна стајалишта, уз достављање оригинала раније регистрованих редова 
вожње од стране надлежног министарства и важеће Одлуке о стајалиштима;


– промена назива стајалишта на истој удаљености од почетне, односно крајње 
станице, односно стајалишта у складу са важећом Одлуком о стајалиштима;


Брисање превозника – кооперанта може се вршити само уз писану сагласност свих 
превозника на које је ред вожње регистрован.


Уколико превозници – кооперанти не дају сагласност из предходног става овог 
члана ред вожње – полазак ће бити регистрован и оверен самостално свим 
превозницима – кооперантима који се налазе на старом реду вожње.


У случају када један или више превозника – кооперанта не поседује решење 
министарства о испуњавању услова за обављање линијског превоза путника у 
друмском саобраћају, за регистрациони период за који се ред вожње региструје 
закључно са 30. априлом т.г. брисање превозника – кооперанта, у старом реду 
вожње, се може извршити без његове сагласности. 

*Службени гласник 
РС, број 2/2014


Члан 4.


Нови ред вожње је ред вожње који није регистрован и оверен у министарству за 
текући рок важења реда вожње.


Новим редом вожње сматра се и стари ред вожње у коме је извршена било која 
измена осим измена прописаних у члану 3. ст. 4, 5, 6. и 7. ових општих услова 
превоза.


Нови ред вожње може се регистровати и оверити ако испуњава услове у погледу 
заштитних времена у односу на стари ред вожње и друге услове прописане овим 
општим условима превоза.


Нови ред вожње који се подноси за регистрацију министарству може се мењати само 
у погледу смањивања режима обављања превоза, смањивања броја полазака или 
смањења броја превозника – коопераната уз писану сагласност о одустајању једног 
или више превозника – коопераната који се налазе на новом реду вожње.


Променом новог реда вожње не сматра се прецртавање – укидање стајалишта између 
почетне и крајње станице, односно стајалишта, ако иста нису у складу са важећом 
Одлуком о стајалиштима.


У случају да у новом реду вожње Комисија за међумесни превоз Привредне коморе 
Србије овери поласке од крајње до почетне станице, односно стајалишта, промена 
назива линије којом крајња станица, односно стајалиште постаје почетно, не 
сматра се изменом новог реда вожње.


Нови ред вожње може се регистровати као кооперативни, само под условом да је 
један од превозника – коопераната предлог за наведени ред вожње поднео за 
утврђивање испуњавања услова у погледу заштитних времена као кооперативни ред 
вожње. 


Члан 5.


Заштитно време је најмањи временски интервал између времена полазака предлога 
новог реда вожње у односу на времена полазака старог реда вожње.


Заштитно време се рачуна пре и после времена поласка утврђеног старим редом 
вожње, и то на свим станицама и стајалиштима на заједничкој релацији. 



Члан 6.


Заштитно време у односу на дужину заједничке релације предлога новог и старог 
реда вожње износи:




		
		Дужина заједничке релације (km)


		
		Заштитно време (минута)




		
		до (≤) 30


		
		15




		
		преко (>) 30 до (≤) 60


		
		30




		
		преко (>) 60 до (≤) 80


		
		45




		
		преко (>) 80 до (≤) 100


		
		60




		
		преко (>) 100


		
		75




Заштитно време из става 1. овог члана примењује се ако је дужина заједничке 
релације најмање 30% од дужине старе линије ако је дужина старе линије до 200 

km, односно 20% од дужине старе линије ако је дужина старе линије преко 200 
km.


Члан 7.


Релација је растојање (удаљеност) између два места на линији која су у реду 
вожње означена као станице или стајалишта.


Релација може имати један или више итинерера.


Итинерер означава смер (правац) кретања возила на линији, односно релацији који 
се дефинише станицама и стајалиштима.


Под заједничком релацијом подразумева се релација између најмање две заједничке 
станице, односно између два заједничка стајалишта, односно између заједничке 
станице и заједничког стајалишта у старом реду вожње и предлогу новог реда 
вожње.


Ако у насељу постоје две или више станица, код одређивања заједничке релације, 
те станице ће се сматрати као једна заједничка станица.


Заједничка релација утврђује се без обзира на итинерер.


Дужина заједничке релације утврђује се према Даљинару.

Уколико према Даљинару постоји више различитих 
итинерера прихвата се само најкраћи итинерер који обухвата све станице и 
стајалишта из старог реда вожње.

*Службени 
гласник РС, број 120/2012

**Службени 
гласник РС, број 2/2014


Члан 8.


Ако је предлогом новог реда вожње предвиђено да се у неком насељу користи 
станица, односно стајалиште, које се не налази у старом реду вожње, заједничком 
релацијом предлога новог реда вожње и старог реда вожње сматраће се релација 
која је одређена било којом станицом, односно стајалиштем у старом реду вожње, а 
које се налази у истом насељу.


У случају из става 1. овог члана утврђивање испуњавања услова у погледу 
заштитних времена врши се упоређивањем времена поласка са станице, односно 
стајалишта у предлогу новог реда вожње са временом поласка са било које станице, 
односно стајалишта у старом реду вожње, која се налазе у истом насељу.


Под насељем, у смислу ових општих услова превоза, подразумева се изграђени 
функционално обједињени простор на коме су обезбеђени услови за живот и рад и за 
задовољавање заједничких потреба становника, чија се граница утврђује 
просторним, односно урбанистичким планом општине, односно града и означава се 
прописаним саобраћајним знаком на јавном путу.


Члан 9.


Ако два или више предлога нових редова вожње, једног или више превозника који су 
ушли у кооперацију до 
1. фебруара текуће године, у било ком почетном или крајњем стајалишту у истом 
насељу, односно у било којој почетној или крајњој станици у истом насељу, имају 
временски интервал од највише 45 минута између доласка у једном предлогу новог 
реда вожње и поласка у другом предлогу новог реда вожње, сматраће се једним 
(јединственим) предлогом новог реда вожње.


Предлози редова вожње из става 1. овог члана неће се сматрати јединственим редом 
вожње ако је један предлог новог реда вожње у одласку, а други предлог новог 
реда вожње у повратку на истој релацији осим ако се 
две заједничке станице или стајалишта на тој релацији налазе у истом насељу.


За предлоге нових редова вожње из става 1. овог члана утврђивање испуњавања 
услова у погледу заштитних времена вршиће се као да је то један (јединствени) 
предлог новог реда вожње.


*Службени 
гласник РС, број 2/2014


3. НАЧИН И ПОСТУПАК УТВРЂИВАЊА ИСПУЊАВАЊА УСЛОВА У ПОГЛЕДУ ЗАШТИТНИХ ВРЕМЕНА


Члан 10.


Утврђивање испуњавања услова у погледу заштитних времена за нове редове вожње 
врши се у Привредној комори Србије. 


Захтеви за утврђивање испуњавања услова из става 1. овог члана достављају се 
Привредној комори Србије, најкасније до 1. фебруара текуће године.


Уз захтев из става 2. овог члана доставља се:


– оригинал предлога новог реда вожње
 оверен и потписан од стране овлашћеног лица 
и одређени број копија оригинала у складу са чланом 11. ових општих услова 
превоза,

– списак страница Даљинара према којима је рађен 
предлог новог реда вожње,


– оригинал уговора о кооперацији, уколико превозници намеравају да заједнички 
обављају превоз, оверен и потписан од стране овлашћених лица,


– фотокопија важећег решења Министарства о испуњавању услова за обављање 
линијског превоза путника у друмском саобраћају,


– доказ о извршеној уплати прописане накнаде за спровођење поступка утврђивања 
испуњавања услова у погледу заштитних времена,


– доказ о овлашћеном лицу у поступку утврђивања испуњавања услова у погледу 
заштитних времена.


Захтеви достављени после рока из става 2. овог члана биће одбачени као 
неблаговремени. 

*Службени 
гласник РС, број 2/2014

**Службени 
гласник РС, број 143/2014


Члан 11.


Број копија предлога нових редова вожње који се достављају Привредној комори 
Србије и предлог износа накнаде за спровођење поступка утврђивања испуњавања 
услова у погледу заштитних времена, одређују надлежни органи Привредне коморе 
Србије. 


Члан 12.


Предлози нових редова вожње који се достављају ради утврђивања испуњавања услова 
у погледу заштитних времена морају бити урађени у складу са прописима из области 
саобраћаја и одредбама ових општих услова превоза.


Предлог новог реда вожње који се доставља ради утврђивања испуњавања услова у 
погледу заштитних времена не може имати стајалиште као почетно, односно крајње, 
ако у насељу у коме се налази то стајалиште постоји изграђена станица.

Предлог новог реда вожње мора бити урађен у складу 
са Правилником о садржини обрасца реда вожње и садржини и начину вођења регистра 
и овере реда вожње у међумесном и међурепубличком превозу („Службени гласник 
РС”, бр. 20/96 и 20/04), (у даљем тексту: Правилником о садржини обрасца реда 
вожње), на следећи начин:

 


Предлог новог реда вожње мора имати у називу линије почетну и крајњу станицу, 
односно стајалиште и најмање једну станицу, односно стајалиште које ближе 
одређује правац линије, осим ако ред вожње садржи само почетну и крајњу станицу, 
односно стајалиште. 


Предлог новог реда вожње мора бити урађен у складу са Даљинаром.


Брзина кретања између станица, односно стајалишта на било којој релацији у 
предлогу новог реда вожње не може бити мања од 10 km/h,
осим ако Даљинаром није 
другачије утврђено.


У предлогу новог реда вожње разлика између времена доласка и поласка на истој 
аутобуској станици не може бити већа од 8 минута за линије до 50 
km, односно 15 
минута за линије преко 50 
km.


Предлози нових редова вожње не могу се мењати након утврђеног рока за подношење 
захтева. 

*Службени 
гласник РС, број 120/2012

**Службени 
гласник РС, број 2/2014

***Службени 
гласник РС, број 3/2014


Члан 13.


Ако се подноси већи број предлога нових редова вожње, они морају бити разврстани 
у комплете и увезани (спојени).


Све стране у комплету предлога нових редова вожње морају бити нумерисане.


Сваки комплет предлога нових редова вожње мора имати садржај у коме су наведени 
сви називи нових редова вожње са бројем стране на којој се налази одређени 
предлог новог реда вожње.


Све копије комплета предлога нових редова вожње морају бити верне оригиналу који 
је достављен уз захтев. 


Члан 14.

Стручна служба Удружења за саобраћај и телекомуникације Привредне коморе Србије 
(у даљем тексту: Удружење) обезбедиће да сви предлози нових редова вожње 
(комплети) буду објављени на сајту Привредне коморе Србије до 10. фебруара 
текуће године.

Уз предлоге нових редова вожње на сајту Привредне коморе Србије објављује се и 
образац за давање приговора.

Облик и садржај обрасца за давање приговора утврђује Групација за превоз путника 
у друмском саобраћају и аутобуске станице 
односно Одбор Групације за превоз путника у друмском саобраћају и аутобуске 
станице (у даљем тексту: Групација).

*Службени 
гласник РС, број 2/2014


**Службени гласник РС, број 8/2017


Члан 15.


Стручна служба Удружења ће од Министарства благовремено прибавити податке о 
редовима вожње који су брисани и одјављени из регистра до 1. фебруара текуће 
године и објавити их на сајту Привредне коморе Србије заједно са свим комплетима предлога 
нових редова вожње.


Податке о редовима вожње који су брисани и одјављени из регистра након 1. 
фебруара текуће године, стручна служба Удружења ће прибављати од министарства и 
достављати Комисији до седнице Групације на којој се доноси одлука о усвајању 
извештаја. 
*Службени 
гласник РС, број 2/2014


Члан 16.


Превозник који сматра да предлог новог реда вожње не испуњава услове у погледу 
заштитних времена у односу на његов стари ред вожње или није урађен у складу са 
одредбама ових општих услова превоза и Даљинаром

може поднети приговор.


Писани приговори на предлоге нових редова вожње достављају се Комисији за 
међумесни превоз Привредне коморе Србије (у даљем тексту: Комисија) најкасније 
до 25. фебруара текуће године.


Уз приговоре се доставља и стари ред вожње који је регистрован и оверен за 
текући рок важења реда вожње, а којим се приговара. 


Неблаговремено поднети и непотпуни приговори биће одбачени.


Уколико на предлог новог реда вожње није стављен приговор, сматраће се да 
испуњава услове у погледу заштитних времена. 
*Службени 
гласник РС, број 2/2014


Члан 17.


Утврђивање испуњавања услова у погледу заштитних времена за предлоге нових 
редова вожње врши Комисија.


Комисија из става 1. овог члана састоји се од председника и три члана.


Председник и чланови Комисије имају своје заменике.


Комисију бира Управни одбор Привредне коморе Србије на предлог Групације, на 
период од две године.


У Комисију се бирају стручна лица која познају проблематику превоза путника у 
друмском саобраћају, а посебно планирање и организацију линијског превоза 
путника у друмском саобраћају. 


Члан 18.


У раду Комисије не учествују чланови из предузећа чији се предлог новог реда 
вожње разматра и из предузећа која су дала приговор на тај ред вожње. 



Члан 19.


Утврђивање испуњавања услова у погледу заштитних времена за предлоге нових 
редова вожње Комисија врши на основу приговора које су поднели заинтересовани 
превозници.


Комисија, пре почетка разматрања приговора на предлоге нових редова вожње, 
односно утврђивања испуњавања услова у погледу заштитних времена, проверава 
исправност свих захтева за утврђивање испуњавања услова у погледу заштитних 
времена и исправност предлога нових редова вожње по Правилнику о садржини 
обрасца реда вожње.


Комисија ће одбацити захтеве за утврђивање испуњавања услова у погледу заштитних 
времена, који нису поднети у складу са одредбама чл. 10. и 13. ових општих 
услова превоза.


Комисија ће одбацити предлоге нових редова вожње који нису урађени у складу са 
Правилником о садржини обрасца реда вожње и Даљинаром.
*Службени 
гласник РС, број 2/2014


Члан 20.


Комисија сачињава извештај који садржи: назив предузећа које је поднело захтев, 
назив кооперанта (уколико га има), назив линије, укупан број полазака за сваку 
линију, одлуке Комисије по свим поласцима и приговорима и потписе чланова 
Комисије.


Извештај Комисије је јаван и са њиме ће се сви заинтересовани превозници 
упознати, најкасније до 25. марта текуће године. 


Члан 21.


На извештај, односно одлуке Комисије заинтересовани превозник може уложити 
писану жалбу Групацији, најкасније до 2. априла текуће године.


Право на жалбу има подносилац предлога новог реда вожње који је одбачен или  
није прихваћен од стране Комисије и подносилац приговора на предлог новог реда 
вожње ако је тај приговор одбачен или није прихваћен од стране Комисије.


Жалбе поднете након рока из става 1. овог члана биће одбачене као 
неблаговремене. 


Члан 22.


Подносилац приговора на предлог новог реда вожње може повући свој приговор 
изјавом на меморандуму предузећа овереном од стране овлашћеног лица само у 
случају да се приговор односи на заштитна времена, најкасније до 2. априла 
текуће године. 


Члан 23.


Жалбу уложену на извештај, односно одлуку Комисије претходно ће размотрити 
Комисија и свој став по истој доставити Групацији.


Групација ће размотрити извештај Комисије, жалбе на извештај, ставове Комисије 
по уложеним жалбама и донети одлуку о усвајању извештаја о испуњавању услова у 
погледу заштитних времена, односно одредаба ових општих услова превоза за све 
предлоге нових редова вожње, најкасније до 20. априла текуће године.


На седници Групације може учествовати овлашћени представник превозника чија се 
жалба разматра.


Представник превозника који учествује у раду Групације мора имати писано 
овлашћење.


У току седнице Групације овлашћени представник превозника може одустати од 
уложене жалбе. 


Члан 24.


Одлуку Групације о усвајању извештаја о испуњавању услова у погледу заштитних 
времена, односно одредаба ових општих услова превоза за све предлоге нових 
редова вожње потписује председник Групације.


Извештај о испуњавању услова у погледу заштитних времена, односно одредаба ових 
општих услова превоза за све предлоге нових редова вожње потписује председник 
Групације и сви чланови који су учествовали у раду Комисије.


Одлука са извештајем из ст. 1. и 2. овог члана доставља се министарству до 30. 
априла текуће године. 


Члан 25.


Нови редови вожње – поласци за које је Групација донела одлуку да испуњавају 
услове у погледу заштитних времена, односно одредаба ових општих услова превоза, 
оверавају се потписима чланова Комисије и печатом Удружења.


Нови редови вожње – поласци за које је Групација донела одлуку да не испуњавају 
услове у погледу заштитних времена, односно одредаба ових општих услова превоза 
прецртавају се и оверавају потписима чланова Комисије и печатом Удружења.


Нови редови вожње из ст. 1. и 2. овог члана уручују се овлашћеном лицу 
заитересованог превозника у Удружењу до 25. априла текуће године. 


Члан 26.


Стручна служба ће благовремено прибавити све регистроване редове вожње. 


4. НАЧИН И УСЛОВИ ПРИЈЕМА ПУТНИКА У АУТОБУСИМА НА АУТОБУСКИМ СТАНИЦАМА И 
АУТОБУСКИМ СТАЈАЛИШТИМА


Члан 27.

Пријем и отпрема путника и пртљага врши се на аутобуским станицама и 
стајалиштима, који морају да испуњавају услове за њихов безбедан пријем и 
отпрему.

Пријем и отпрема путника и пртљага на станицама врши се само на перонима 
станица.

Превозник је дужан да при поласку са почетне, односно крајње станице постави 
аутобус најмање осам, а највише 15 минута пре времена поласка утврђеног редом 
вожње.

Постављање аутобуса треба извршити тако да се путницима омогући безбедно улажење 
у аутобус са перона и излажење из аутобуса на перон.

Брисана је табела и речи испод табеле (види тачку 2. Исправке Измена и допуна - 
3/2014-95)

Код проласка кроз станицу, превозник је дужан да 
након уласка у станицу изврши пријем и отпрему путника и пртљага како је 
утврђено редом вожње, без угрожавања безбедности путника и пртљага, не ометајући 
организацију рада аутобуске станице и других превозника.
*Службени 
гласник РС, број 2/2014


Члан 28.


Превозник је дужан да превоз обавља са технички исправним возилом, које мора 
бити чисто споља и изнутра и прилагођено условима превоза на линији.


У зимском периоду возило мора бити загрејано и опремљено нужном опремом за 
зимске услове.


Возно особље мора бита одморно и способно за обављање безбедног управљања 
моторним возилом. 


Члан 29.


Превозник је обавезан да у зависности од могућности – слободних места, на 
аутобуској станици прими све путнике који имају купљену возну карту, као и да 
изда потврду о пријему пртљага.


Пртљаг се превози уз накнаду ако уговором о превозу путника није другачије 
утврђено.


Ручни пртљаг се превози без посебне накнаде.


Потврда о превозу пртљага мора да садржи број и врсту колета.


Уколико након пријема путника са картама има слободних места, превозник је дужан 
да прими и преостале путнике по реду пријаве путника.


Превозник не може да врши пријем и отпрему путника и пртљага изван аутобуске 
станице и аутобуског стајалишта.


Превозник може ускратити даљи превоз лицу које се у аутобусу затекне без возне 
карте.


Превозник може ограничити број места на одређеном поласку за које аутобуска 
станица може продати карте. 


Члан 30.


Путник је дужан да превознику надокнади штету насталу услед својства или стања 
пртљага, а превозник је дужан да путнику надокнади штету, насталу губитком или 
оштећењем пртљага.


Висина накнаде штете, као и питање одговорности утврђују се у складу са Законом 
о уговорима о превозу у друмском саобраћају.


Уколико путник предаје пртљаг чија је садржина велике вредности, о томе је дужан 
да обавести возно особље, ради уношења у потврду о пријему пртљага његове 
процењене вредности.


За превоз пртљага из става 3. овог члана, утврђује се посебна накнада. 



Члан 31.


Превозник који није у могућности да обави превоз према регистрованом реду вожње, 
дужан је да, најкасније 30 минута пре отпочињања превоза, о томе обавести 
аутобуске станице које се налазе у реду вожње.


Члан 32.


Уколико се превоз по регистрованом реду вожње не одржи, аутобуска станица или 
превозник, у зависности ко је извршио продају карте, дужан је да изврши повраћај 
цене карте у пуном износу, или да организује превоз тих путника сходно уговору 
између аутобуске станице и превозника .
*Службени 
гласник РС, број 2/2014


5. ИНФОРМИСАЊЕ ПУТНИКА


Члан 33.


Превозник је дужан да путницима обезбеди пружање свих информација које се односе 
на:

– време поласка и доласка по регистрованом реду вожње за релацију путовања,

– цену возне карте и друге превозне исправе за релацију путовања,

– информацију да ли се ради о директној или прелазној возној карти, односно о 
месту преласка на другу линију, дужини чекања на прелазак итд.


– посебне погодности које се путнику пружају у току вожње,


– повластице за превоз одређених категорија путника,


– улазак у аутобус на долазни перон са назнаком линије са које долази,


– постављање аутобуса на полазни перон (број перона на који се поставља, линија 
на којој се врши превоз, време поласка и др.) и друга обавештења у вези са 
превозом. 
*Службени 
гласник РС, број 2/2014


Члан 34.


У циљу извршавања послова превоза предузеће – превозник, организује службу 
информисања, односно закључује уговор са аутобуским станицама које преузимају 
обавезу информисања путника преко својих средстава информисања (разгласних 
уређаја и других пословних порука истакнутих на видном месту).


Поред информација које се корисницима услуга пружају преко служби информисања 
аутобуских станица, превозници ће организовати службу информисања у сопственом 
предузећу, ради пружања неопходних информација битних за одређивање избора 
превозника од стране корисника услуга. 


6. ПОВЛАСТИЦЕ ЗА ПРЕВОЗ ПУТНИКА


Члан 35.


Возне карте се издају свим путницима под једнаким условима.


Изузетно, инвалиди уживаоци вантарифних повластица, труднице, мајке са малом 
децом до 6 година и стара и изнемогла лица, имају право узимања карте преко 
реда, као и право на укрцавање, искрцавање и пружање помоћи од стране возног 
особља овој категорији путника.


Возна карта се не може издати нити се могу примати на превоз:


– путници оболели од заразних болести,


– путници у напитом стању,


– путници који својом одећом могу оштетити и упрљати унутрашњост возила,


– посмртни остаци,


– експлозиви и експлозивна средства,


– лако запаљиве, отровне, радиоактивне, нагризајуће, заразне материје и органски 
пероксиди,


– животиње,


– предмети са којима се може извршити повреда путника уколико нису прописно 
заштићени. 


Члан 36.


Врсту повластица за коришћење услуга превоза, утврђује превозник, својом одлуком 
или надлежни државни орган, у складу са законом.


Корисник повластице дужан је да је покаже приликом куповине возне карте, односно 
возном особљу приликом уласка у возило.


7. ПРЕЛАЗНЕ ВОЗНЕ КАРТЕ


Члан 37.

Прелазна возна карта је јединствена возна карта 
која се издаје за превоз на две линије једног или више превозника који 
заједнички обављају превоз.


Прелазна карта се може издати само ако прелаз на следећу линију почиње на 
аутобуској станици.

Прелазна возна карта може се издати само ако 
време преласка путника, односно доласка аутобуса по једном реду вожње и одласка 
аутобуса по другом реду вожње, у истој аутобуској станици, није дуже од 45 
минута.


Коришћење прелазних возних карата обезбеђује се закључивањем уговора између 
превозника и аутобуских станица.

Аутобуска станица је обавезна да при обавештавању о 
поласку и доласку аутобуса на линијама из става 1. овог члана, исте објави на 
начин да нагласи место, тј. аутобуску станицу у којој се врши прелаз са једне на 
другу линију.


Кориснику прелазне карте у случају штете, потписници уговора солидарно 
надокнађују.
*Службени 
гласник РС, број 120/2012

**Службени 
гласник РС, број 2/2014


8. УСКРАЋИВАЊЕ ПРАВА ПРЕВОЗА ПУТНИКА И ПРТЉАГА


Члан 38.


Возно особље има право да ускрати даљи превоз путнику који не поседује возну 
карту, путнику који се доведе у стање алкохолисаности у току вожње, недолично се 
понаша према другим путницима или возном особљу, вређа их и малтретира, или на 
други начин угрожава безбедност путника, односно својим понашањем и 
узнемиравањем онемогућава возно особље у несметаном раду и безбедном управљању 
моторним возилом, чиме се угрожавају животи и имовина путника, возног особља и 
других учесника у саобраћају, након заустављања возила на месту где је то 
дозвољено. 


Члан 39.


Возно особље је обавезно да упозори путника који пуши у аутобусу да угаси 
цигарету, у складу са законским прописима. 


Уколико путник одбије да то учини, возно особље има право да том путнику ускрати 
даљи превоз након заустављања возила на месту где је то дозвољено. 


Члан 40.


У случају из чл. 39. и 40. уколико возно особље процени да на безбедан начин не 
може удаљити путника из возила, то ће учинити у првој аутобуској станици, о чему 
ће обавестити радника унутрашњих послова, ради пружања асистенције, односно 
сачекаће са поласком до доласка радника МУП-а Србије и удаљавања путника из 
возила. 


О предузетим радњама, возно особље ће сачинити записник у коме ће назначити 
разлоге даљег ускраћивања превоза путника, описати догађај и својеручно га 
потписати уз прибављање потписа једног броја путника, одговорног радника МУП-а 
Србије и аутобуске станице. 


Записник по завршетку вожње, предаје се одговорном раднику овог предузећа ради 
доказа и коришћења у даљим поступцима. 


9. ВРСТА НАКНАДЕ И ДОПЛАТЕ ЗА ПОСЕБНЕ УСЛУГЕ


Члан 41.


Превозник има право да са путником закључи уговором о превозу посебну накнаду у 
случају веће од утврђене цене превоза у случајевима када:


– путник укаже да пртљаг који предаје на превоз, прелази уобичајену вредност,



– врши превоз оболелих особа који није супротан члану 36, уколико превоз те 
особе захтева коришћење више седишта, може проузроковати заустављање и 
задржавање возила дуже од утврђеног времена у реду вожње, 


– врши превоз рањених и инвалидних лица, чији превоз захтева коришћење више 
седишта и посебну негу од стране пратиоца.


10. РЕШАВАЊЕ МЕЂУСОБНИХ СПОРОВА


Члан 42.


Суд части Привредне коморе Србије, када утврди да је понашање превозника 
супротно добрим пословним обичајима, донеће одлуку о брисању из Регистра линије 
– поласка.


Против одлуке Суда части Коморе, може се изјавити приговор Управном одбору 
Привредне коморе Србије, у року од 15 дана од дана пријема одлуке.


Одлука Управног одбора Привредне коморе Србије је коначна и доставља се 
Министарству у року од осам дана, ради брисања из Регистра линија – полазака.


11. ПРЕЛАЗНЕ И ЗАВРШНЕ ОДРЕДБЕ


Члан 43.


Даном ступања на снагу ових општих услова превоза, престају да важе Општи услови 
превоза у међумесном и међурепубличком друмском превозу путника („Службени 
гласник РС”, бр. 1/06 и 129/07).


Брисан је ранији став 2. (види члан 5. Измена и допуна - 120/2012-250)


Члан 44.


Општи услови превоза ступају на снагу осмог дана од дана објављивања у 
„Службеном гласнику Републике Србије”.


02.01 број 5/3


У Београду, 27. новембра 2009. године


Привредна комора Србије


Председник Скупштине,

Мирослав Милетић, с.р.


 

ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ПРОПИСА


 


Допуна општих услова превоза у међумесном друмском превозу путника: Службени 
гласник РС, број 8/2017-131


 
Члан 2.
Изузетно за 2017. годину, захтеви за утврђивање испуњавања 
услова у погледу заштитних времена за нове редове вожње достављају се најкасније 
до 1. марта 2017. године, предлози нових редова вожње (комплети) биће објављени 
на сајту Привредне коморе Србије до 10. марта 2017. године, писани приговори на 
предлоге нових редова вожње достављају се Комисији за међумесни превоз Привредне 
коморе Србије до 27. марта 2017. године, заинтересовани превозници ће се 
упознати са извештајем Комисије из члана 20. Општих услова најкасније до 25. 
априла 2017. године, писану жалбу на извештај, односно одлуке Комисије превозник 
може уложити Групацији најкасније до 10. маја 2017. године, подносилац приговора 
може повући свој приговор на предлог новог реда вожње најкасније до 10. маја 
2017. године, Групација ће размотрити извештај Комисије, жалбе на извештај, 
ставове Комисије по уложеним жалбама и донети одлуку о усвајању извештаја о 
испуњавању услова у погледу заштитних времена, односно одредаба Општих услова за 
све предлоге нових редова вожње, најкасније до 5. јуна 2017. године, одлука са 
извештајем из члана 24. ст. 1. и 2. Општих услова доставља се Министарству до 
15. јуна 2017. године, а нови редови вожње из члана 25. ст. 1. и 2. Општих 
услова уручују се овлашћеном лицу заинтересованог превозника у Удружењу до 15. 
јуна 2017. године.
 
Члан 3.
Ова допуна ступа на снагу наредног дана од дана објављивања 
у „Службеном гласнику Републике Србије”.