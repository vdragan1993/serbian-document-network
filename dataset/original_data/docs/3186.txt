ЗАКОН


о задужењу Србије и Црне Горе код Краљевине Шпаније по Програму финансијске 
сарадње између Савета министара Србије и Црне Горе и Владе Шпаније, потписаном 
13. јуна 2005. године


"Службени 
лист СЦГ", број 
44 

од 22. 
октобра 2005.

 

 

Члан 1.


Србија и Црна Гора задужује се код Краљевине Шпаније у износу од 50 милиона евра 
и гарантује отплату обавеза насталих по основу коришћења ових средстава.

 

Члан 2.


Гаранција Србије и Црне Горе даје се на износ кредита у висини од 50 милиона 
евра из члана 1. овог закона, под следећим условима:


- са роком отплате од 16 година, укључујући 
grace 
период у трајању од пет година;


- са каматном стопом у висини од 1,2% годишње.

 

Члан 3.


Средства кредита из члана 2. овог закона користиће се за финансирање 
појединачних пројеката из Србије и из Црне Горе, и то, из Србије до висине од 45 
милиона евра, а из Црне Горе, до висине од 5 милиона евра.

 

Члан 4.


Република Србија и Република Црна Гора ће, у року од 30 дана од дана ступања на 
снагу овог закона, издати Србији и Црној Гори контрагаранцију за редовно и 
благовремено плаћање доспелих обавеза, свака сразмерно припадајућем делу 
кредита.


Државе чланице ће обезбедити средства у буџету за текућу годину за измирење 
доспелих обавеза корисника средства, уколико они то благовремено не учине.


Средства за измирење доспелих обавеза по кредиту Република Србија и Република 
Црна Гора преносе на посебан рачун Србије и Црне Горе, отворен код банака 
овлашћених од Владе Србије и Владе Црне Горе за потребе отплате обавеза из члана 
1. овог закона.

 

Члан 5.


Курсне разлике које могу настати у вези са измирењем обавеза у смислу овог 
закона, као и трошкове трансфера средстава за редовну отплату обавеза из 
појединачних уговора о зајму и финансирању, сносе крајњи корисници средстава 
зајма.

 

Члан 6.


Овај закон ступа на снагу осмог дана од дана објављивања у "Службеном листу 
СЦГ".