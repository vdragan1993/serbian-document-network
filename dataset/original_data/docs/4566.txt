Редакцијски пречишћен текст
 

 

На основу члана 31.
Закона о девизном пословању („Службени гласник РС”, број 62/2006), 

Гувернер
Народне банке Србије доноси 

 


ОДЛУКУ 


о условима за личне и физичке преносе
средстава плаћања у иностранство и из иностранства


„Службени гласник РС“, бр. 67 од 4. августа

2006,
52 од 15.
маја 
2008,
18 од 16.
марта 
2009.

 

Основне одредбе

 

1.
Овом одлуком прописују се ближи услови за личне преносе средстава плаћања из
Републике Србије (у даљем тексту: Република) у иностранство и из иностранства у
Републику који немају обележја извршења посла, као и за физичке преносе
средстава плаћања из Републике и у Републику. 


Брисан
је ранији став 2. (види тачку 1. Одлуке – 18/2009-120) 

 

2.
Лични пренос средстава плаћања, у смислу ове одлуке, обухвата поклоне и помоћ,
укључујући
помоћ члану породице* наследства, ренте, средства за подмирење дуга
усељеника у Републику и средства која исељеници износе, тј. преносе у
иностранство. 

Физички
пренос средстава плаћања, у смислу ове одлуке, обухвата пренос готовине у
динарима, у ефективном страном новцу, у чековима и у хартијама од вредности у
материјализованом облику. 

*Службени
гласник РС, број 18/2009 

 

Лични пренос средстава плаћања

 


3.
Резидент – физичко лице по основима из тачке 2. ове одлуке може преносити у
иностранство преко банке средства плаћања до износа од 10.000 евра месечно.*


*Службени
гласник РС, број 18/2009 

 


3а.
Резидент – физичко лице може преносити у иностранство преко банке средства
плаћања изнад износа од 10.000 евра месечно по следећим основима:* 


1)
по основу поклона – уз уговор о поклону који је оверио надлежни орган;*


2)
по основу помоћи, и то само по основу помоћи члану породице – уз доказе да члан
његове породице живи у иностранству (дозвола боравка, радна виза, студентска
виза и др.) и да је у питању сродник до трећег степена сродства (извод из
матичне књиге рођених, односно венчаних и др.);*


3)
по основу наследства – уз правноснажно решење о наслеђивању;*


4)
по основу ренте – уз документ којим је утврђена обавеза измирења ренте (уговор
и сл.);* 

5)
по основу исељења у иностранство – уз доказ о исељењу из Републике;*


6)
по основу усељења у Републику – уз доказ о обавези измирења дуга у матичној
земљи, под условом да је надлежном органу у Републици поднео захтев за пријаву
боравка.*


 

3б.
Код преноса средстава плаћања, у смислу ове одлуке, банке су дужне да
предузимају радње и мере утврђене прописима којима се уређује спречавање прања
новца.*


*Службени
гласник РС, број 18/2009 

  


Физички пренос средстава плаћања


 

Изношење и уношење динара

 

4.
Резидент - физичко лице и нерезидент - физичко лице могу износити из Републике,
односно уносити у Републику динаре до износа динарске противвредности 10.000
евра* по особи. 


Изузетно
од става 1. ове тачке, динари у износу већем од износа из тог става могу се
уносити у Републику ако су купљени код стране банке - до износа из потврде те
банке која се при уласку у Републику ставља на увид царинском органу. 


*Службени
гласник РС, број 52/2008

 

5.
Резидент може износити из Републике динаре ради тестирања аутомата за бројање
папирних новчаница и кованог новца ако за то има одобрење Народне банке Србије,
које она издаје на основу образложеног захтева резидента уз који се прилажу
доказ о коришћењу аутомата ради обављања регистроване делатности и гаранција
иностране фирме да ће се примљени динари вратити одмах после обављеног
тестирања, а најкасније у року од три месеца од дана њиховог пријема. 


 

6.
Банка може износити из Републике динаре ради продаје, на основу уговора о њиховој
продаји страној банци, односно уговора о њиховом депоновању код стране банке.


При
изношењу динара из Републике у смислу става 1. ове тачке, банка је дужна да
надлежном царинском органу поднесе два примерка општег девизног налога*, који је прописан и
попуњен у складу с прописима којима се уређују услови и начин обављања платног
промета са иностранством. 

Надлежни
царински орган својим печатом оверава примерке налога из става 2. ове тачке и
на њих уноси датум изношења динара из Републике, при чему један примерак
овереног налога задржава за своје потребе, а други враћа банци. 

Динаре
који су изнети из Републике а нису продати у иностранству - банка враћа у
Републику, при чему надлежни царински орган првобитно оверени налог о изношењу
динара из Републике поново оверава својим печатом, наводећи износ динара који
се враћају и датум враћања. 

Примерак
овереног налога о изношењу динара из Републике, односно поново овереног налога
о враћању динара у Републику - банка је дужна да чува за потребе контроле.


Банка
је дужна да, у року од седам дана од дана изношења динара из Републике,
Народној банци Србије достави: 

1)
извештај с подацима о изношењу динара из Републике ради продаје, на основу
уговора о њиховој продаји страној банци, односно о уношењу динара у Републику -
на Обрасцу 1; 

2)
извештај с подацима о изношењу динара из Републике ради продаје, на основу
уговора о њиховом депоновању код стране банке, односно о уношењу динара у
Републику - на Обрасцу 2. 

Обрасци
из ове тачке одштампани су уз ову одлуку и њен су саставни део. 

 *Службени
гласник РС, број 52/2008

 

 

Изношење и уношење пригодног кованог новца
и динара у нумизматичке и колекционарске сврхе

 

7.
Резидент - физичко лице може износити из Републике пригодни ковани новац који
издаје Народна банка Србије - на основу одобрења Народне банке Србије, које она
издаје на основу образложеног захтева, са спецификацијом, које оверава надлежни
царински орган при изношењу овог новца из Републике. 

Нерезидент
- физичко лице може износити из Републике пригодни ковани новац који издаје
Народна банка Србије уз потврду овлашћеног продавца о његовој куповини у
Републици, односно уз потврду царинског органа о његовом уношењу у Републику.


Резидент
- физичко лице слободно уноси у Републику пригодни ковани новац који издаје
Народна банка Србије, а нерезидент - физичко лице уноси га уз пријаву царинском
органу, који издаје потврду о његовом уношењу. 

 

8.
Резидент - физичко лице може износити из Републике динаре у нумизматичке и
колекционарске сврхе, и то највише до три комплета новчаница по једном захтеву,
на основу одобрења Народне банке Србије, које она издаје на основу образложеног
захтева, са спецификацијом, које оверава надлежни царински орган при изношењу
ових динара из Републике. 

Нерезидент
- физичко лице може износити из Републике динаре у нумизматичке и
колекционарске сврхе уз потврду овлашћеног продавца о њиховој куповини у
Републици, односно уз потврду царинског органа о њиховом уношењу у Републику.


Резидент
- физичко лице слободно уноси у Републику динаре у нумизматичке и
колекционарске сврхе, а нерезидент - физичко лице уноси га уз пријаву царинском
органу, који издаје потврду о њиховом уношењу. 

 

Изношење и уношење ефективног страног
новца, чекова и хартија од вредности

  

9.
Резидент - физичко лице слободно уноси у Републику ефективни страни новац.


Резидент
- физичко лице дужан је да надлежном царинском органу, при уласку у Републику,
пријави износ ефективног страног новца који прелази износ утврђен законом којим
се уређује спречавање прања новца. 

 

10.
Резидент - физичко лице може у иностранство износити ефективни страни новац или
чекове чији укупан износ не прелази 10.000 евра*, односно
противвредност у другој страној валути. Ако овај резидент истовремено у
иностранство износи динаре, ефективни страни новац и чекове - укупан износ тих
средстава не може прећи 10.000 евра*, односно
противвредност у другој страној валути. 

*Службени
гласник РС, број 52/2008

 

11.
Резидент - физичко лице може при исељењу из Републике износити ефективни страни
новац изнад износа од 10.000 евра*, односно противвредност у другој
страној валути, на основу доказа о исељењу. 

*Службени
гласник РС, број 18/2009 

 


11а. 
Нерезидент – физичко лице може слободно уносити у Републику ефективни страни
новац, с тим што је дужан да износ већи од 10.000 евра, односно противвредност
у другој страној валути пријави надлежном царинском органу, који му о томе
издаје потврду.* 

*Службени
гласник РС, број 18/2009 

 

12.
Нерезидент - физичко лице може износити у иностранство ефективни страни новац
до износа од 10.000 евра*, односно противвредност у другој
страној валути. Ако овај нерезидент истовремено у иностранство износи динаре и
ефективни страни новац - укупан износ тих средстава не може прећи 10.000
евра*, односно
противвредност у другој страној валути. 

Нерезидент
- физичко лице може износити у иностранство ефективни страни новац изнад износа
из става 1. ове тачке: 

-
који је пријавио при уласку у Републику - на основу потврде о уношењу
ефективног страног новца у Републику, коју обезбеђује и оверава царински орган;


-
који је подигао с девизног рачуна или девизне штедне књижице код банке у
Републици - на основу потврде те банке; 

-
који је стекао продајом динара добијених претходним коришћењем платне картице у
Републици - на основу потврде мењача. 

Потврде
из става 2. ове тачке царински орган поништава при првом изласку из Републике.


*Службени
гласник РС, број 52/2008

 

13.
Резидент - физичко лице и нерезидент - физичко лице могу износити у
иностранство хартије од вредности које су стекли у складу с прописима. 


 

14.
Динаре, ефективни страни новац и чекове изнад износа прописаног овом одлуком,
као и хартије од вредности које се износе из Републике, односно уносе у
Републику а стечене су супротно прописима - царински орган привремено одузима
од резидента и нерезидента, уз издавање потврде. 

 

15.
Банка може износити из Републике ефективни страни новац ради дотације свог
рачуна код кореспондентне банке у иностранству, као и хартије од вредности ради
депоновања код банке у иностранству или коришћења за друге намене, у складу са
законом. 

Банка
може износити из Републике ефективни страни новац у свим валутама одређеним
прописом Народне банке Србије којим се утврђују врсте девиза и ефективног
страног новца које се купују и продају на девизном тржишту. 

Банка
може износити из Републике и валуте које су увођењем евра у Европској
монетарној унији престале да буду средство плаћања - ради замене за евро. 


При
изношењу ефективног страног новца у смислу става 1. ове тачке, банка је дужна
да надлежном царинском органу поднесе два примерка општег девизног налога*, који је прописан и
попуњен у складу с прописима којима се уређују услови и начин платног промета
са иностранством. 

Надлежни
царински орган својим печатом оверава достављене примерке налога из става 4.
ове тачке и на њих уноси датум изношења ефективног страног новца из Републике,
при чему један примерак овереног налога задржава за своје потребе, а други
враћа банци, која је дужна да га чува за потребе контроле. 

*Службени
гласник РС, број 52/2008

 

 

Брисан
је наслов изнад тачке 16. 
(види тачку 7. Одлуке – 18/2009-120)

 

16. 
Брисана је (види тачку 7. Одлуке – 18/2009-120)


 

Завршне одредбе

 

17.
Даном ступања на снагу ове одлуке престаје да важи Одлука о условима и начину
личних и физичких преноса средстава плаћања у иностранство и из иностранства
("Службени лист СРЈ", бр. 25/2002 и 33/2002 и "Службени гласник
РС", број 83/2005). 

 

18.
Ова одлука ступа на снагу наредног дана од дана објављивања у "Службеном
гласнику РС". 

  

  

О. број 97

У Београду, 3. 
августа 2006. године

Гувернер

Народне банке 
Србије,

Радован 
Јелашић, с.р.

 

 

 

 

ОДРЕДБЕ КОЈЕ НИСУ УНЕТЕ У „ПРЕЧИШЋЕН
ТЕКСТ“ ОДЛУКЕ

 

 

Одлука о изменама Одлуке о условима
за личне и физичке преносе средстава плаћања у иностранство и из иностранства: "Службени 
гласник РС", број 52/2008-32

 

4.
Ова одлука објављује се у „Службеном гласнику РС“ и ступа на снагу 1. јуна
2008. године.