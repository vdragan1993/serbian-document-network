Редакцијски пречишћен текст

 








  
   


ЗАКОН


о поштанским услугама

„Службени гласник РС”, бр. 18 од 24. фебруара 2005, 30 од 7. маја 2010, 
	62 од 13. јуна 2014.

 


 


I. ОСНОВНЕ ОДРЕДБЕ

 


Члан 1.

Овим законом уређује се обављање поштанских услуга.

 


Члан 2.

Поштанске услуге се обављају на основу уговора, у складу са законом, општим условима за обављање поштанских услуга, посебним условима за обављање поштанских услуга и другим актима поштанских оператора, као и на основу међународних конвенција, уговора, споразума и других међународних аката.

 


Члан 3.

Поједини изрази употребљени у овом закону имају следеће значење:

1) поштанске услуге су услуге које обухватају пријем, пренос и уручење поштанских пошиљака. Пренос поштанских пошиљака подразумева технолошке процесе код поштанског оператора од места пријема до места уручења поштанске пошиљке;*

2) универзална поштанска услуга представља скуп поштанских услуга које се константно обављају на територији Републике Србије, под једнаким условима за све кориснике, у оквиру прописаног квалитета и по приступачним ценама;

3) резервисане поштанске услуге су услуге које држава гарантује поштанском оператору универзалне поштанске услуге, као ексклузивна права у оквирима одређеног лимита по маси и цени;

4) нерезервисане поштанске услуге обухватају:

– поштанске услуге из домена универзалне поштанске услуге које превазилазе утврђене лимите по маси и/или цени за резервисане услуге, и

– све друге поштанске услуге, укључујући и услуге додатне вредности;

5) услуге додатне вредности су поштанске услуге комерцијалног сервиса које имају посебне захтеве у погледу квалитета (време и место пријема и уручења, брзина преноса, електронско праћење пошиљака од пријема до уручења и др.) и начина преноса чиме се могу означити као курирске, експресне, убрзане * и сл.;

6) поштанске пошиљке су писмоносне пошиљке и упутнице, у класичној или електронској форми и пакети, на којима је означена адреса или које су на други начин означене тако да се неспорно може утврдити прималац;

7) писмоносне пошиљке су пошиљке које подразумевају: кореспонденцију, штампане ствари, робу и друге предмете;

8) кореспонденција је преписка између пошиљаоца и примаоца;

8а) штампане ствари су писмоносне пошиљке које садрже књиге, новине, часописе и друге штампане садржаје који немају значај пословног комуницирања и одштампане су на папиру, картону или другом материјалу;*

9) секограм је отворена поштанска пошиљка чија је садржина прилагођена и намењена слепим лицима;

10) упутница је документ који служи као основ за исплату новчаног износа примаоцу;

11) пакети су пошиљке, паковане на прописан начин које садрже робу и друге предмете и имају на пошиљци или документу који прати пошиљку, опис садржине*;

12) регистроване пошиљке су пошиљке о којима поштански оператор води посебну евиденцију и издаје потврду о пријему;

13) препоручене пошиљке су регистроване пошиљке за које корисник услуге може да добије, на свој захтев, доказ о уручењу;

14) вредносне пошиљке су регистроване пошиљке које су осигуране до висине вредности означене од стране пошиљаоца;

15) откупна пошиљка је пошиљка која се уручује примаоцу уз претходну наплату откупног износа у корист пошиљаоца те пошиљке;

16) електронски сервиси су услуге које обухватају пријем, пренос и уручење електронским путем свих електронски сертификованих поштанских пошиљака;

17) електронски потпис је скуп података у електронском облику који су придружени или су логички повезани са електронским документом и који служе за идентификацију потписника;

18) квалификовани електронски потпис је електронски потпис којим се поуздано гарантује идентитет потписника и интегритет електронских докумената и онемогућава накнадно порицање одговорности за њихов садржај;

19) електронски сертификат је електронски документ којим се потврђује веза између података за проверу електронског потписа и идентитета потписника;

20) поштански оператор је домаће или страно лице које је непосредни давалац поштанских услуга;

21) јавни поштански оператор је давалац поштанских услуга са обавезом пружања универзалне поштанске услуге и ексклузивним правом на обављање резервисаних услуга;

22) лиценца је дозвола којом се одобрава обављање универзалне поштанске услуге;

23) одобрење је дозвола којом се одобрава обављање нерезервисаних поштанских услуга;

24) општи услови за обављање поштанских услуга су услови под којима поштански оператори обављају поштанске услуге;

25) посебни услови за обављање поштанских услуга су услови поштанског оператора усаглашени са законом и међународним стандардима и јавно су објављени;

26) идентификациони знак је графички симбол и/или скуп карактера који на јединствен начин идентификују одређеног поштанског оператора;

27) адресни код је низ карактера који једнозначно одређује адресу примаоца, јединствен за територију Републике Србије;

28) поштарина је цена коју плаћа корисник за извршење поштанске услуге. Поштарина за пренос поштанске пошиљке не укључује поштарину по вредности;*

29) тарифни став је унапред одређена категорија поштанских пошиљака за које поштански оператор утврђује цену;

30) поштанску мрежу сачињавају јединице поштанске мреже и ресурси које поштански оператор користи у обављању поштанских услуга;

31) јединица поштанске мреже је место где се обављају поштанске услуге; јединица поштанске мреже јавног поштанског оператора мора бити дефинисана називом и поштанским бројем;

32) поштански сандучић је средство поштанске мреже за пријем нерегистрованих поштанских пошиљака;

33) кућни сандучић је средство поштанске мреже за уручење поштанских пошиљака;

34) тајност података подразумева заштиту личних података, поверљивост пренетих или меморисаних података и заштиту приватности;

35) корисник поштанске услуге је пошиљалац или прималац;

36) пошиљалац је лице које захтева извршење поштанске услуге;

37) прималац је лице коме је упућена поштанска пошиљка.

 


*Службени гласник РС, број 30/2010

 


Члан 4.

Начела на којима се заснива уређивање односа у области поштанских услуга су:

1) обављање универзалне поштанске услуге прописаног квалитета и по приступачним ценама за све кориснике на територији Републике Србије;

2) заштита интереса корисника поштанских услуга;

3) стварање услова за задовољавање потреба корисника за поштанским услугама;

4) обезбеђивање максималног квалитета поштанских услуга;

5) неповредивост поштанских пошиљака и тајност података;

6) подстицање конкуренције на тржишту поштанских услуга;

7) обезбеђивање услова за развој поштанских услуга;

8) усклађивање регулативе у области поштанских услуга са међународном регулативом;

9) савесност и поштење.

 


Члан 5.

У обављању и коришћењу поштанских услуга и остваривању међусобних права и обавеза које из тога произлазе, поштански оператори и корисници поштанских услуга придржавају се начела савесности и поштења. Поштански оператори су дужни да предузму потребне организационе, технолошке и друге мере у циљу обављања квалитетне поштанске услуге.

 


Члан 6.

Поштански оператори су дужни да при обављању поштанских услуга поступају у складу са својим посебним условима, обезбеде неповредивост поштанских пошиљака и тајност података.*

Сви даваоци поштанских услуга и њихови запослени дужни су да чувају тајност, а ова обавеза остаје и у случају престанка њиховог радног односа код даваоца поштанских услуга.

Начело неповредивости тајности поштанских пошиљака може се нарушити само у случајевима и под условима одређеним законом.

 


*Службени гласник РС, број 30/2010

 


Члан 7.

Поштанске услуге се, по правилу, обављају на основу уговора по приступу.

Корисници поштанских услуга имају право и обавезу да одаберу ону врсту услуге која одговара природи, врсти и значају, односно стварној вредности пошиљке за корисника.


Приликом пријема регистроване поштанске пошиљке пошиљаоцу се обавезно издаје потврда о пријему која мора да садржи све елементе на основу којих се може утврдити идентитет пошиљке, датум пријема, маса, вредност, наплаћена поштарина и посебне услуге.*

 


*Службени гласник РС, број 30/2010


 

Члан 8.

Корисници поштанских услуга могу поштанске услуге да остваре преко пуномоћника у складу са општим прописима о пуномоћју.

Пуномоћје се може издати за уручење свих пошиљака или за појединачну пошиљку.

Пуномоћје оверено од надлежних органа важи за време које је у њему означено, а пуномоћје које је оверено од поштанског оператора важи само за услуге тог оператора и то за време које је у њему назначено.

 


Члан 9.

Поштански оператор је дужан да, у складу са потребама корисника, одреди и на уобичајен начин истакне радно време са корисницима поштанских услуга.

Минимум радног времена јединица поштанске мреже јавног поштанског оператора утврђује 
агенција надлежна за 
	електронске комуникације и поштанске услуге (у даљем тексту: Агенција)* у складу са потребама корисника.


 

*Службени гласник РС, број 62/2014
 

Члан 10.

Цена за извршење поштанских услуга плаћа се унапред, ако уговором поштанског оператора и корисника поштанских услуга није другачије одређено.

 


Члан 11.

Поштански оператор може приликом обављања поштанских услуга користити поштанску мрежу, техничко-технолошка решења или базе података других поштанских оператора, на основу уговора.

Поштански оператор може уговорити са другим лицем да у његово име и за његов рачун, а у складу са овим законом и условима дефинисаним уговором обавља поштанске услуге или поједине технолошке процесе.*

Увођење и одржавање базе података адресних кодова поверава се јавном поштанском оператору.

 


*Службени гласник РС, број 30/2010

 

Члан 11а*

	Јавни поштански оператор, поред поштанских услуга, може обављати и друге 
	делатности, и то:*
1) 
	заступање у осигурању, у складу са прописима којима се уређују послови 
	осигурања;*
2) 
	мењачке послове, у складу са прописима којима се уређује девизно пословање;*
3) 
	послове у вези са међународним упутницама у динарима и ефективном страном 
	новцу, у складу са прописима којима се уређује девизно пословање;*
4) 
	друге делатности у складу са оснивачким актом и статутом.*
 

*Службени гласник РС, број 62/2014

 

II. УНИВЕРЗАЛНА ПОШТАНСКА УСЛУГА

 


Члан 12.

Универзална поштанска услуга је услуга од општег интереса и* представља скуп поштанских услуга које се обављају у континуитету, на територији Републике Србије, у оквиру прописаног квалитета, по приступачним ценама и под једнаким условима за све кориснике, без дискриминације.

Универзална поштанска услуга развија се у складу са технолошким и економским развојем и потребама корисника.

 


*Службени гласник РС, број 30/2010

 


Члан 13.

Универзална поштанска услуга, у унутрашњем и међународном поштанском саобраћају, обухвата:

1) пријем, пренос и уручење писмоносних пошиљака, укључујући регистроване пошиљке, масе до два kg, као и писмоносне пошиљке у електронској форми;

2) пријем, пренос и уручење пакета масе до 10 kg * и уручење пакета масе до 20 kg у међународном поштанском саобраћају;

3) пријем, пренос и исплату упутница у класичној и електронској форми;

4) пријем, пренос и уручење секограма до седам kg.

Најмање и највеће димензије пошиљака, у међународном саобраћају, морају бити у складу са важећим актима Светског поштанског савеза.

 


*Службени гласник РС, број 30/2010

 


Члан 14.

Информације о условима који се тичу доступности универзалне поштанске услуге, врстама услуга, њиховим посебним карактеристикама, поштаринама и прописаним стандардима квалитета објављује 
Агенција* у „Службеном гласнику Републике Србије”.

 

*Службени гласник РС, број 62/2014
 

Члан 15.

Универзалну поштанску услугу обавља јавни поштански оператор, а други поштански оператори могу обављати универзалну поштанску услугу, осим резервисаних, на основу лиценце.

Јавни поштански оператор има ексклузивно право на коришћење речи или дела речи „пошта” на било ком језику или писму, у називу фирме или пословању.

Право на коришћење речи или дела речи „пошта” на било ком језику или писму има и правно лице у коме јавни поштански оператор има акције, односно уделе.

 


Члан 16.

Обављањем универзалне поштанске услуге обезбеђује се свим корисницима могућност приступа поштанској мрежи јавног поштанског оператора на разумној удаљености од места становања, укључујући поштанске сандучиће на јавним местима и у службеним просторијама поштанског оператора.

Јавни поштански оператор је дужан да обезбеди густину приступних места која одговара потребама корисника, а у складу са технолошким и економским развојем. Друга лица могу, на основу уговора, у име и за рачун јавног поштанског оператора, обављати поједине технолошке процесе* из домена универзалне поштанске услуге.

Јавни поштански оператор обавља послове у вези са издавањем, продајом и повлачењем из употребе поштанских марака и вредносница у Републици Србији. Услове и начин издавања поштанских марака и вредносница прописује јавни поштански оператор уз сагласност Владе. Поштанске марке се користе за плаћање поштанских услуга које обавља јавни поштански оператор у унутрашњем и међународном поштанском саобраћају. Искључиво право на употребу поштанског жига има јавни поштански оператор.*

 


*Службени гласник РС, број 30/2010

 


Члан 17.

Универзална поштанска услуга се обавља сваки радни дан, а не мање од пет дана у недељи, осим у случајевима државних и верских празника, више силе и угрожености здравља и сигурности запослених код оператора.

Обављање појединих услуга из домена универзалне поштанске услуге може се прекинути или обуставити у циљу заштите јавног интереса и другим случајевима предвиђеним законом.


Агенција* може, у посебним околностима и географским условима, да уреди другачије обављање универзалне поштанске услуге.

 

*Службени гласник РС, број 62/2014
 

Члан 18.

Поделу доставних подручја јединица поштанске мреже на којима се обавља универзална поштанска услуга одређује јавни поштански оператор тако да обухвати сва насељена места у земљи, и то:

1) уже доставно подручје јединице поштанске мреже на коме се универзална поштанска услуга обавља на начин из члана 17. овог закона;

2) шире доставно подручје јединице поштанске мреже на коме се универзална поштанска услуга обавља најмање два пута недељно;

3) најшире доставно подручје јединице поштанске мреже на коме се универзална поштанска услуга обавља најмање једном недељно.


Агенција*, на предлог даваоца универзалне поштанске услуге, утврђује и доставна подручја која обухватају територије где нема становника са пребивалиштем, односно, на којима не постоји обавеза обављања универзалне поштанске услуге.

 

*Службени гласник РС, број 62/2014
 

III. РЕЗЕРВИСАНЕ ПОШТАНСКЕ УСЛУГЕ

 


Члан 19.

Резервисане поштанске услуге обухватају:

1) пријем и/или пренос и/или уручење писмоносних пошиљака, до утврђеног лимита по маси и цени;

2) пријем и/или пренос и/или исплату упутница у класичној и електронској форми.

Резервисаном поштанском услугом сматра се и пријем и/или пренос и/или уручење писмена у судском, управном и прекршајном поступку, без обзира на лимите.

Лимите по маси и цени из става 1. овог члана утврђује 
Агенција* уз сагласност Владе Републике Србије, при чему они не могу бити већи од 350 грама и петоструког износа поштарине за писмо прве стопе тежине и најбржег степена преноса.

Резервисане поштанске услуге обавља јавни поштански оператор.

 

*Службени гласник РС, број 62/2014
 

Члан 20.

Све друге поштанске услуге, које нису обухваћене чланом 19. овог закона, представљају комерцијални сервис, где јавни поштански оператор и други поштански оператори конкуришу на тржишту поштанских услуга.

 


IV. ПОШТАРИНА

 


Члан 21.

Тарифни ставови из области универзалне поштанске услуге морају бити јединствени.

Тарифне ставове утврђује 
Агенција*.

 

*Службени гласник РС, број 62/2014
 

Члан 22.

Давалац универзалне поштанске услуге одређује поштарине полазећи од реалних трошкова, уважавајући принцип да поштарина треба да буде приступачна за кориснике.

 


Члан 23.

На акт јавног поштанског оператора, којим се утврђују поштарине за резервисане поштанске услуге на основу методологије формирања цена*, сагласност даје Влада*.

 


*Службени гласник РС, број 30/2010

 


Члан 24.

Јавни поштански оператор је обавезан да рачуноводствено прати резервисане поштанске услуге одвојено од нерезервисаних поштанских услуга.*

У оквиру нерезервисаних поштанских услуга мора се обезбедити рачуноводствено праћење универзалне поштанске услуге, одвојено од поштанских услуга које нису универзална поштанска услуга.*

Јавни поштански оператор обавезан је да посебним интерним обрачуном обезбеди алокацију трошкова свих поштанских услуга.*

Заједнички трошкови, односно трошкови који не могу директно да се припишу појединачним услугама, распоређују се, кад је то могуће, на основу директне анализе њиховог извора.*

Ако директна анализа није могућа, категорије заједничких трошкова се деле на основу индиректног повезивања са другим категоријама трошкова које је могуће утврдити.*

Када ни директне ни индиректне мере утврђивања трошкова не могу да се спроведу, одређена категорија трошкова ће бити утврђена на основу општег показатеља одређеног и израчунатог посебно за резервисане, а посебно за нерезервисане поштанске услуге.*

Јавни поштански оператор не може да користи приходе од резервисаних поштанских услуга за субвенционисање поштанских услуга које нису универзална поштанска услуга.*

Када приходи од резервисаних и универзалне поштанске услуге не покривају њихове трошкове, трошкови ће се покрити из средстава оснивача.*

 


*Службени гласник РС, број 30/2010

 


V. ПОШТАНСКЕ ПОШИЉКЕ

 


Члан 25.

Поштанске пошиљке морају да задовољавају услове предвиђене овим законом, општим условима за обављање поштанских услуга и посебним условима за обављање поштанских услуга.

 


Члан 26.

На свакој поштанској пошиљци мора бити означено, читко и јасно, назив односно име и презиме примаоца, пуна адреса или адресни код примаоца или ознака на основу које се неспорно може утврдити прималац, у складу са општим условима за обављање поштанских услуга.

 


Члан 27.

За одређене поштанске пошиљке морају бити испуњени и услови предвиђени другим законима, односно прописима донетим на основу закона, а нарочито:

1) за пошиљке у унутрашњем поштанском саобраћају, чију садржину чине предмети за чији је пренос потребно одобрење надлежних државних органа, пошиљалац је дужан да такво одобрење приложи;

2) за пошиљке у међународном поштанском саобраћају, чија садржина подлеже царинском прегледу, односно девизној контроли, поступа се у складу са царинским, односно девизним прописима.

 


Члан 28.


	Пријем поштанских пошиљака обавља се у јединици поштанске мреже, посредством 
	поштанског сандучића *, посредством овлашћеног лица, у пословним просторијама корисника или електронским путем.

Поштански оператор је дужан да сваку примљену поштанску пошиљку и документа која се на ту пошиљку односе означи датумом пријема и* својим идентификационим знаком у класичној или електронској форми.

Датумом пријема из става 2. овог члана, не означавају се пошиљке које су примљене по уговору којим је, између осталог, уређено да се све пошиљке предате оператору не означавају датумом пријема, већ за њих важи датум отиснут или нанет електронски на документу који служи као доказ о предаји пошиљке на отпрему.*

 


*Службени гласник РС, број 30/2010

 


Члан 29.

Забрањено је слање, односно пријем, пренос и уручење* поштанских пошиљака које садрже:

1) опасне и штетне материје, као и предмете чији пренос угрожава здравље и живот људи, друге поштанске пошиљке, поштанска постројења и транспортна средства и опрему, осим материја чији је пренос дозвољен по поступку, под условима и на начин који је утврђен законом, међународним конвенцијама и другим међународним актима;

2) опојне дроге, осим када су прималац и пошиљалац законом овлашћени за промет дрогом, односно имају овлашћење за њихово коришћење;

3) живе животиње, осим животиња чији је пренос одређен посебним условима за обављање поштанских услуга;

4) другу робу и предмете чији је пренос забрањен законом и другим прописима.

 


*Службени гласник РС, број 30/2010

 


Члан 30.

Поштански оператор, по правилу, уручује поштанске пошиљке лично примаоцу или овлашћеном лицу.

Регистроване пошиљке могу се уручити и одраслом члану домаћинства, лицу запосленом у домаћинству, односно у пословној просторији примаоца, под условом и по поступку утврђеним општим условима за обављање поштанских услуга.

Остале пошиљке могу се уручити и убацивањем у кућне сандучиће.

Судска писмена и писмена у управном и прекршајном поступку уручују се у складу са законом.

 


Члан 31.

Поштански оператор је дужан да поштанске пошиљке из домена универзалне поштанске услуге пренесе и уручи примаоцима, у складу са стандардима квалитета, у роковима не дужим од*:

1) два радна дана на ужем доставном подручју јединице поштанске мреже;

2) три* радна дана на ширем доставном подручју јединице поштанске мреже;

3) пет* радних дана на најширем доставном подручју јединице поштанске мреже.

Рокови из става 1. овог члана рачунају се почев од наредног радног дана од дана пријема поштанске пошиљке.

Рокове преноса и уручења поштанских пошиљака ван домена универзалне поштанске услуге* одређује поштански оператор посебним условима за обављање поштанских услуга.

 


*Службени гласник РС, број 30/2010

 


Члан 32.

У случају неуспеле доставе регистроване пошиљке, прималац се обавештава о приспећу пошиљке.

Ако је примаоцу остављен извештај о приспећу пошиљке пре истека рока за пренос и уручење пошиљке, сматра се да је поштански оператор испунио своју обавезу преноса и уручења пошиљке у прописаном року.

 


Члан 33.

Поштанска пошиљка која се уручује у јединици поштанске мреже може се подићи у роковима, утврђеним посебним условима за обављање поштанских услуга, не краћим од:

1) пет радних дана – ако пошиљка гласи на примаоца који се налази на ужем доставном подручју;

2) десет дана – ако пошиљка гласи на примаоца који се налази на ширем и најширем доставном подручју;

3) 30 дана – ако је пошиљка упућена на „пост-рестант”.

Изузетно од одредбе става 1. овог члана, пакет из иностранства може се подићи:

1) у року од 15 дана – ако пакет гласи на примаоца који се налази на ужем или ширем доставном подручју;

2) у року од 30 дана – ако пакет гласи на примаоца који се налази на најширем доставном подручју.

Ако пошиљка садржи живе животиње, чији је пренос дозвољен, мора се подићи у року од 24 часа, без обзира на то да ли пошиљка гласи на примаоца који се налази на ужем, ширем или најширем доставном подручју.

Рокови из ст. 1. и 2. овог члана рачунају се почев од наредног дана од дана достављања извештаја о приспећу пошиљке, односно од дана приспећа „пост рестант” пошиљке или приспећа пошиљке за преградак у надлежну јединицу поштанске мреже.

 


Члан 34.

Пошиљалац има право да располаже послатом поштанском пошиљком до уручења те пошиљке примаоцу.

Прималац може да одбије пријем поштанске пошиљке приспеле на његову адресу.

 


Члан 35.

Ако пошиљалац није другачије одредио, поштанска пошиљка се враћа у следећим случајевима:

1) прималац је одбио да прими пошиљку;

2) прималац је непознат на назначеној адреси;

3) адреса примаоца је непотпуна;

4) прималац није подигао пошиљку у прописаном року;

5) прималац је преминуо.

Изузетно од одредбе става 1. тачка 5. овог члана, писмоносне пошиљке које нису регистроване могу се уручити члану домаћинства преминулог примаоца.

 


Члан 36.

Поштанска пошиљка за коју се утврди да не може да се уручи ни примаоцу, ни пошиљаоцу, у роковима предвиђеним посебним условима за обављање поштанских услуга, сматра се неиспоручивом пошиљком.

 


Члан 37.

Поштански оператор је обавезан да комисијски прегледа неиспоручиве поштанске пошиљке из домена универзалне поштанске услуге, што подразумева и отварање ради утврђивања адресе примаоца или пошиљаоца.

Ако се после комисијског прегледа поштанска пошиљка не може уручити примаоцу или вратити пошиљаоцу, поштански оператор:

1) писмоносну пошиљку која садржи само коресподенцију комисијски одмах уништава;

2) поштанску пошиљку која садржи робу и друге предмете чува једну годину, рачунајући од дана комисијског прегледа;

3) упутницу чува три године, рачунајући од дана када је установљено да је неисплатива;

4) исправе и друга документа, пронађена у поштанској пошиљци, доставља у року од 30 дана од дана комисијског прегледа, органу који је исправе и друга документа издао или надлежном органу општине на чијој је територији предметна пошиљка примљена.

За неиспоручиве поштанске пошиљке ван домена универзалне поштанске услуге примењују се посебни услови за обављање поштанских услуга.

 


Члан 38.

Робу и друге предмете које поштанска пошиљка садржи, по истеку рока чувања, поштански оператор излаже јавној продаји.

Ако је садржај поштанске пошиљке подложан квару, оператор предметну пошиљку уништава или је продаје непосредном погодбом.

 


Члан 39.

Новчана средства добијена продајом садржине поштанске пошиљке чувају се годину дана од истека рока за чување пошиљке.

Средства из става 1. овог члана исплаћују се пошиљаоцу ако у року поднесе захтев за исплату, умањена за трошкове чувања, јавне продаје и исплате ових средстава.

Ако пошиљалац не поднесе захтев за исплату у року из става 1. овог члана, новчана средства од продаје садржине неиспоручиве поштанске пошиљке и новчани износ неисплативе упутнице постају ванредни приход поштанског оператора.

 


Члан 40.

Поштански оператор обавља поштанске услуге уз наплату поштарине.

Као доказ да је поштарина плаћена прихвата се поштанска марка у оптицају на поштанској пошиљци, електронска поштанска марка, отисак електронски формираног жига, отисак машине за франкирање и одговарајуће ознаке, односно рачун, у складу са одредбама уговора између поштанског оператора и корисника.

 


Члан 41.

За писма и дописнице за које поштарина није плаћена или је недовољно плаћена, исту плаћа прималац, односно пошиљалац приликом враћања такве пошиљке, ако поштански оператор није другачије прописао посебним условима за обављање поштанских услуга.

Ако пошиљалац приликом враћања поштанске пошиљке одбије да плати поштарину, пошиљка се сматра неиспоручивом.

Све регистроване пошиљке подлежу плаћању лежарине, односно повратне поштарине, ако за њихово неуручење није одговоран поштански оператор.

Секограми су ослобођени плаћања поштарине, изузев у случају авионског преноса.

 


Члан 42.

На доставном подручју јединице поштанске мреже инвеститори, односно власници стамбених зграда, станова и пословних објеката дужни су да на улазу у стамбену зграду, пословни објекат, двориште или на други начин, у договору са јавним поштанским оператором, поставе кућне сандучиће. Одржавање кућних сандучића је обавеза власника односних објеката.

Кућни сандучићи морају да буду пројектовани према техничким условима које прописује 
Агенција* и постављени на начин који омогућава сигурно уручење поштанских пошиљака.

 

*Службени гласник РС, број 62/2014
 

Члан 43.

Јавни поштански оператор поставља поштанске сандучиће на јавним површинама и саобраћајницама, по одобрењу надлежног органа, а у складу са стандардима квалитета доступности поштанске мреже.

 


VI. ОДГОВОРНОСТ И НАКНАДА ШТЕТЕ

 


Члан 44.

Поштански оператор је дужан да квалитетно и на прописан начин обавља поштанске услуге.

Минималне стандарде квалитета утврђује 
Агенција*.

 

*Службени гласник РС, број 62/2014
 

Члан 45.

У случају губитка или оштећења садржине регистроване пошиљке или умањења њене садржине или прекорачења рока за пренос и уручење регистроване пошиљке, поштански оператор одговара у границама утврђеним одредбама чл. 46. до 48. овог закона и посебним условима за обављање поштанских услуга.

Поштански оператор ослобађа се одговорности из става 1. овог члана ако докаже да је до губитка регистроване пошиљке или оштећења садржине регистроване пошиљке или умањења њене садржине или до прекорачења рока за пренос и уручење регистроване пошиљке, дошло услед узрока који се нису могли предвидети ни избећи или отклонити, због природе садржине регистроване пошиљке или кривицом пошиљаоца.

 


Члан 46.

У случају губитка или потпуног или делимичног оштећења садржине регистроване пошиљке, или прекорачења рока за пренос и уручење регистроване пошиљке у унутрашњем саобраћају, поштански оператор дужан је да пошиљаоцу или овлашћеном лицу накнади штету, и то:

1) губитак или потпуно оштећење регистроване пошиљке – десетоструки износ плаћене поштарине за пренос те пошиљке;

2) губитак или потпуно оштећење вредносне пошиљке – износ означен на пошиљци увећан за наплаћену поштарину по вредности и десетоструки износ плаћене поштарине за пренос те пошиљке;

3) губитак или погрешну исплату упутнице – износ у висини упутничког износа увећан за наплаћену поштарину по вредности и десетоструки износ плаћене поштарине за пренос те пошиљке;

4) прекорачење рока за пренос и уручење регистроване пошиљке – петоструки износ плаћене поштарине за пренос те пошиљке;

5) оштећење или умањење садржаја регистроване пошиљке – износ у висини утврђеног или процењеног дела оштећења или умањења садржаја пошиљке, али не већи од износа који би се исплатио у случају губитка или потпуног оштећења пошиљке.

У међународном саобраћају примењују се међународне конвенције и друга међународна акта, као и посебни услови за обављање поштанских услуга.

 


Члан 47.

Ако пошиљалац или овлашћено лице докаже да је због губитка или потпуног или делимичног оштећења садржине регистроване пошиљке или прекорачења рока за пренос и уручење регистроване пошиљке, претрпео штету већу од износа који је поштански оператор дужан да накнади према одредбама члана 46. овог закона, поштански оператор је дужан да накнади доказану штету насталу кривицом поштанског оператора. Индиректна штета или измакла добит се не узима у обзир приликом обрачуна накнаде штете*.

 


*Службени гласник РС, број 30/2010

 


Члан 48.

Ако је откупна пошиљка уручена примаоцу, односно овлашћеном лицу, поштански оператор одговара пошиљаоцу за откупни износ пошиљке.

 


Члан 49.

Пошиљалац је одговоран за избор врсте поштанске услуге према природи, садржини, стварној вредности или значају поштанске пошиљке за њега.

Пошиљалац је одговоран и за правилно паковање садржине и затварање поштанске пошиљке. Паковање и затварање поштанских пошиљака мора да одговара врсти, облику, маси и вредности предмета у пошиљци.

 


Члан 50.

За штету која је проузрокована садржином или неодговарајућим паковањем поштанске пошиљке, одговоран је пошиљалац.

 


Члан 51.

Посебним условима за обављање поштанских услуга могу се предвидети повољнији услови за корисника у погледу одговорности и накнаде штете поштанског оператора.

 


VII. РЕКЛАМАЦИЈЕ И ПОТРАЖИВАЊА КОРИСНИКА

 


Члан 52.

Ако пошиљалац или овлашћено лице сматра да поштанска пошиљка није уручена примаоцу или да му је уручена са закашњењем, може поштанском оператору да поднесе рекламацију у року од шест месеци од дана предаје пошиљке.

Рекламација из става 1. овог члана подноси се поштанском оператору коме је поштанска пошиљка предата.

Поштански оператор је дужан да се изјасни о основаности рекламације, у року од 30 дана од дана њеног подношења.

Ако пошиљалац или овлашћено лице не поднесе рекламацију из става 1. овог члана у предвиђеном року, губи права која му по одредбама овог закона припадају у случају губитка поштанске пошиљке, односно прекорачења рока за пренос и уручење пошиљке.

 


Члан 53.

Ако се приликом уручења регистроване пошиљке примаоцу или овлашћеном лицу утврди да се њена маса слаже са масом утврђеном приликом предаје те пошиљке на пренос, и да на њеном спољном омоту не постоје видљиви знаци повреде или оштећења, као и да су печати и друга средства за повезивање или затварање те пошиљке неоштећени, сматра се да је пошиљка исправна у смислу одредаба овог закона.

Прималац или овлашћено лице може поштанском оператору да изјави рекламацију због оштећења или умањења садржине регистроване пошиљке, одмах приликом уручења пошиљке или најкасније наредног радног дана.

 


Члан 54.

Потраживање накнаде штете и друга потраживања из уговора о обављању поштанских услуга, корисник поштанских услуга или овлашћено лице може остварити подношењем захтева поштанском оператору у писменој форми, на начин предвиђен посебним условима за обављање поштанских услуга или подношењем тужбе суду – уколико поштански оператор не исплати то потраживање у року од 30 дана од дана подношења захтева за накнаду штете.

На потраживање корисника поштанских услуга или овлашћеног лица поштански оператор плаћа затезну камату од дана подношења захтева из става 1. овог члана.

На потраживање поштанског оператора камата тече од дана подношења захтева кориснику поштанских услуга.

 


Члан 55.

Ако се изгубљена поштанска пошиљка или део те пошиљке пронађе после исплате износа одређеног овим законом или накнаде штете, поштански оператор је дужан да о томе обавести пошиљаоца или овлашћено лице, коме је тај износ, односно накнада штете исплаћена.

У случају из става 1. овог члана, пошиљалац, односно овлашћено лице, може захтевати да му се преда пронађена поштанска пошиљка, односно део те пошиљке, под условом да врати износ који му је исплаћен умањен за накнаду штете коју би добио за прекорачење рока уручења, и то у року од тридесет дана од дана саопштења да је изгубљена пошиљка, односно да је део пошиљке пронађен.

Ако пошиљалац, односно овлашћено лице, у року из става 2. овог члана, не поднесе захтев да му се преда пронађена поштанска пошиљка, односно део те пошиљке, поштански оператор стиче право располагања пронађеном пошиљком, односно делом те пошиљке.

 


Члан 56.

Потраживања поштанских оператора према корисницима поштанских услуга и потраживања корисника поштанских услуга према поштанским операторима застаревају, и то:

1) потраживања због мање, односно више наплаћене поштарине за поштанске услуге или других трошкова – за шест месеци;

2) потраживања која се наплаћују у тромесечним или краћим роковима – за једну годину;

3) друга потраживања – за једну годину, ако овим законом није другачије одређено.

Рокови застарелости из става 1. овог члана почињу да теку:

1) код потраживања мање или више наплаћене поштарине или других трошкова – од дана плаћања;

2) код потраживања која се односе на откупнину – по истеку петнаест дана од дана истека рока за уручење;

3) код потраживања због делимичног губитка или оштећења или због прекорачења рока за пренос и уручење поштанске пошиљке – од дана уручења;

4) код потраживања због губитка регистроване пошиљке – по истеку 30 дана од дана истека рока за пренос пошиљке;

5) у другим случајевима – од дана настанка потраживања.

 


Члан 57.

Застаревање се прекида када се поштанском оператору достави захтев за исплату потраживања у писменој форми и наставља даље да тече кад је кориснику поштанских услуга или овлашћеном лицу достављен писмени одговор на тај захтев и да су му враћене исправе приложене уз захтев.

Застарелост не може ни у ком случају да наступи пре него што протекне рок од 30 дана од дана пријема одговора поштанског оператора на захтев.

Накнадни захтеви по истом предмету не обустављају застаревање.

 


Члан 58.

Ако се у токовима преноса пронађе ствар за коју се утврди да припада некој поштанској пошиљци, нађена ствар се враћа у ту пошиљку.

Ако не може да се утврди којој поштанској пошиљци припада нађена ствар, остаје код поштанског оператора на чувању.

Ако се власник нађене ствари не јави и не преузме је у року од месец дана од дана када је нађена, поштански оператор нађену ствар продаје по поступку утврђеном општим условима за обављање поштанских услуга.

Ако се власник нађених исправа и других докумената не јави у року од тридесет дана, поштански оператор ће исправе и друга документа доставити органу који их је издао или надлежном органу општине.

 


Члан 59.

Износ добијен продајом нађене ствари по одбитку трошкова и нађена новчана средства чувају се годину дана од дана када су нађени.

Ако се власник не јави у року из става 1. овог члана, износ од продаје нађене ствари, односно нађена новчана средства, постају ванредни приход поштанског оператора.

 


Члан 60.

Ако је ствар нађена у пословним просторијама поштанског оператора, које су намењене за непосредан рад са корисницима поштанских услуга, важе општи прописи о нађеним стварима.

 


Члан 61.

Посебним условима за обављање поштанских услуга могу се предвидети повољнији услови за корисника у погледу рекламације и потраживања корисника.

 


VIII. ОРГАНИ И НАДЛЕЖНОСТИ

 



Члан 62.*

	Овлашћења и надлежности у области поштанских услуга остварују:*
1) 
	Влада;*
2) 
	министарство надлежно за послове поштанских услуга (у даљем тексту: 
	Министарство);*
3) 
	Агенција у складу са законом којим се уређују електронске комуникације, 
	односно законом којим се уређују поштанске услуге;*
4) 
	овлашћени јавни поштански оператор.*
 

*Службени гласник РС, број 62/2014
 

Члан 63.

Влада утврђује политику и стратегију развоја, основна опредељења и принципе обављања поштанских услуга, руководећи се јавним интересом у овој области, професионалним принципима поштанске струке, начелима Светског поштанског савеза, других међународних организација, као и преузетим међународним обавезама.

 


Члан 64.

Министарство спроводи политику Владе у области поштанских услуга, прописује и утврђује услове за отпочињање обављања делатности, прописује услове за одржавање и унапређење обављања универзалне поштанске услуге и врши надзор над применом овог закона и прописа донетих на основу овог закона.*

Министарство утврђује план издавања пригодних поштанских марака и вредносница, као и мотиве редовних издања поштанских марака и вредносница.*

 


*Службени гласник РС, број 30/2010

 



Члан 65.


Брисан је (види члан 4. Закона - 62/2014-31)

 


Члан 66.

Агенција:


1) доноси опште услове за обављање 
	поштанских услуга, прописује параметре квалитета за обављање поштанских 
	услуга, прописује минимални квалитет у обављању универзалне поштанске услуге 
	и прати њихову примену;**

2) утврђује, уз сагласност Владе, лимите по маси и цени за резервисане поштанске услуге;

3) утврђује време трајања ексклузивног обављања резервисаних поштанских услуга;

4) даје сагласност на посебне услове за обављање поштанских услуга;

5) прописује ближе услове из члана 80. став 5. овог закона;

6) издаје и одузима лиценце поштанским операторима за обављање универзалне поштанске услуге;

7) издаје и одузима одобрења поштанским операторима за обављање нерезервисаних поштанских услуга;

8) води регистар издатих дозвола поштанским операторима;

9) утврђује висину трошкова за издавање лиценце, односно одобрења и висину годишње накнаде за обављање поштанских услуга, као и рокове за измирење обавеза плаћања;

10) прати да ли се поштански оператори придржавају услова садржаних у издатим лиценцама, односно одобрењима, а у случају повреда тих услова или одредаба овог закона, предузима мере из своје надлежности;

11) одређује тарифне ставове за универзалну поштанску услугу;

12) утврђује методологију формирања цена за универзалну поштанску услугу;*
12а) утврђује начин и услове приступа 
	поштанској мрежи јавног поштанског оператора и води регистар закључених 
	уговора;**

13) предузима мере у циљу унапређења конкуренције на тржишту поштанских услуга;


14) брисана је (види члан 16. Закона – 30/2010-142)

15) прати рад поштанских оператора по примедбама, односно приговорима корисника;

16) прати развој у области поштанских услуга;

17) прикупља информације, формира и одржава базу података од значаја за област поштанских услуга и редовно објављује податке;

18) остварује међународне контакте у области поштанске регулативе, ако законом није другачије одређено;

19) обезбеђује јавност у раду;

20) доноси пословник о свом раду;

21) обавља и друге послове утврђене законом.

Акта из става 1. тач. 1), 2), 3), 5), 
9), 11) и 12а)** овог члана, Агенција објављује у „Службеном гласнику Републике Србије”.

Послове из става 1. тач. 
	1) до 12а)** овог члана, Агенција обавља као поверене послове.

 


*Службени гласник РС, број 30/2010
**Службени гласник РС, број 62/2014

 



Чл. 67 
	- 76.

	Брисани су (види члан 6. Закона - 62/2014-31)

 

Члан 76а*

Поштански оператори и Агенција дужни су да на захтев Министарства и/или Агенције достављају податке у вези са обављањем поштанских услуга у утврђеним роковима.*

 


*Службени гласник РС, број 30/2010

 



Члан 77.

	Брисан је (види члан 6. Закона - 62/2014-31)

 


IХ. ДОЗВОЛЕ

 


Члан 78.

Поштански оператор обавља поштанске услуге на основу дозволе.

 


Члан 79.

Агенција издаје дозволу домаћим и страним лицима.

Врсте дозвола су:

1) одобрење;

2) лиценца.

 


Члан 80.

У захтеву за доделу дозволе домаће, односно страно лице наводи нарочито: поштанске услуге за које тражи дозволу, територију на којој ће обављати наведене услуге, временски период за који се тражи дозвола и свој идентификациони знак.

Захтев за доделу дозволе се подноси на обрасцу који прописује Агенција.

Уз захтев за доделу дозволе достављају се: доказ о регистрацији за обављање делатности; доказ надлежног органа о испуњености услова за отпочињање обављања делатности; посебни услови за обављање поштанских услуга и други докази предвиђени законом.*

Уз захтев за доделу лиценце доставља се доказ о испуњавању услова за издавање лиценце.*

Услов за издавање лиценце је да подносилац захтева поседује поштанску мрежу.

 


*Службени гласник РС, број 30/2010

 


Члан 81.

Агенција је дужна да о уредном захтеву за доделу дозволе одлучи у року од 30 дана од дана подношења захтева.

Ако Агенција не донесе одлуку из става 1. овог члана дозвола се сматра додељеном наредног дана по истеку тог рока.

 


Члан 82.

Поштански оператор плаћа Агенцији трошкове за издавање дозволе и годишњу накнаду за обављање поштанских услуга.

Трошкове за издавање дозволе одређује 
Управни одбор* Агенције, с тим што ти трошкови не могу прећи износ од 200 евра у динарској противвредности.

Годишња накнада за обављање поштанских услуга утврђује се у висини до 0,5% од оствареног прихода поштанског оператора у обављању поштанских услуга, а у складу са финансијским планом Агенције.

Средства остварена од годишње накнаде за обављање поштанских услуга користе се за финансирање рада Агенције.

 

*Службени гласник РС, број 62/2014
 

Члан 83.

Дозвола садржи нарочито:

1) спецификацију поштанских услуга;

2) територију на којој се обављају поштанске услуге;

3) период важења дозволе и датум почетка обављања поштанских услуга;

4) висину трошкова за издавање дозволе и рокове за измирење обавеза плаћања.

 


Члан 84.

Одобрење се издаје на ограничен рок трајања од једне до десет година у складу са поднетим захтевом. Лиценца се издаје на период до двадесет година.

 


Члан 85.

Корисник дозволе је дужан да користи предмет дозволе, односно обавља поштанске услуге у складу са законом, по правилима струке, поштујући начело поштења и савесности.

Корисник дозволе може да престане да користи предмет дозволе и пре истека рока на који је дозвола издата.

У случају из става 2. овог члана корисник дозволе је дужан да о престанку коришћења предмета дозволе обавести Агенцију у року не краћем од 30 дана пре престанка рада и измири све преузете обавезе према корисницима поштанских услуга и другим лицима.


Дозвола је непреносива.*

 


*Службени гласник РС, број 30/2010

 


Члан 86.

Дозвола може бити одузета у случају да корисник дозволе не обавља поштанске услуге у складу са законом.

У случају из става 1. овог члана Агенција одређује начин измиривања преузетих обавеза корисника дозволе према корисницима поштанских услуга, односно поступање са поштанским пошиљкама. Трошкове настале по овом основу дужан је да накнади корисник дозволе.

 


Х. НАДЗОР

 


Члан 87.

Надзор над применом овог закона и других прописа којима се уређује обављање поштанских услуга обавља Министарство.

Инспекцијски надзор из става 1. овог члана Министарство обавља преко инспектора за поштанске услуге (у даљем тексту: инспектор).

 


Члан 88.

Инспектор је дужан да у вршењу послова надзора сарађује са другим инспекторима, правосудним, прекршајним и другим надлежним органима.

Инспектор је дужан да узме у поступак пријаве грађана, предузећа и других правних лица у вези са пословима из своје надлежности и да о поступку и резултатима поступка обавести, у примереном року, подносиоца пријаве.

Инспектор је дужан да предузима и предлаже потребне превентивне мере за спречавање повреде прописа којима се уређује обављање поштанских услуга.

 


Члан 89.

У вршењу надзора инспектор има право и дужност да:

1) прегледа просторије где се обављају поштанске услуге;

2) прегледа пословне књиге и другу документацију која се односи на обављање поштанских услуга;

3) прегледа возила којима се превозе поштанске пошиљке;

4) узима писмене и усмене изјаве од одговорних лица и сведока о питањима која су од значаја за утврђивање чињеничног стања.

 


Члан 90.

Инспектор је овлашћен да:

1) наложи да му се стави на увид потребна документација ако се не налази у објекту у коме се врши контрола;

2) наложи отклањање утврђене неправилности, када приликом вршења инспекцијског надзора утврди да пропис није примењен или је неправилно примењен и утврди за то потребан рок;

3) нареди повраћај више наплаћене поштарине;

4) поднесе пријаву надлежном органу за учињено кривично дело или привредни преступ, односно поднесе захтев за покретање прекршајног поступка;

5) привремено одузме поштанске пошиљке чији је садржај забрањен;

6) привремено одузме предмете који су били употребљени, намењени или су настали извршењем прекршаја, привредног преступа или кривичног дела и изда потврду о одузетим предметима;

7) привремено решењем забрани обављање делатности, затварањем просторије у којој се обавља делатност или на други одговарајући начин у случајевима када се:

1. инспектору онемогући вршење послова надзора, и

2. неовлашћено обавља делатност;*

8) привремено одузме дозволу уколико корисник дозволе не поступа у складу са издатом дозволом.*

Инспектор ће решењем утврдити време трајања привремене забране обављања делатности из става 1. тач. 7) и 8)* овог члана, у коме су лица дужна да отклоне противправно стање због кога је мера изречена.

 


*Службени гласник РС, број 30/2010

 


Члан 91.

Ако инспектор приликом вршења надзора утврди да пропис није примењен или да је неправилно примењен, донеће решење о отклањању утврђене неправилности у року од три дана од дана извршеног надзора.

Решење о привременој забрани обављања делатности и решење о одузимању робе, инспектор доноси у року од 24 часа од дана затварања објекта, односно одузимања поштанске пошиљке.

 


Члан 92.

Против решења инспектора допуштена је жалба министру надлежном за поштанске услуге у року од осам дана од дана пријема решења.

Брисан је 
	ранији став 2. (види члан 23. Закона – 30/2010-142)

Жалба изјављена на решење инспектора не одлаже његово изврешење.

 


Члан 93.

У вршењу инспекцијског надзора, инспектор дужан је да о уоченим неправилностима обавести Агенцију и, по потреби, предложи Агенцији предузимање мера из њене надлежности.

 


ХI. КАЗНЕНЕ ОДРЕДБЕ

 


Члан 94.

Новчаном казном од 2.000.000 до 3.000.000 динара казниће се за привредни преступ правно лице које обавља универзалне поштанске услуге без лиценце (члан 15. став 1).

За привредни преступ из става 1. овог члана, новчаном казном од 100.000 до 200.000 динара, казниће се и одговорно лице у правном лицу.

 


Члан 95.

Новчаном казном од 1.000.000 до 3.000.000 динара казниће се за привредни преступ правно лице – поштански оператор ако обавља поједине поштанске услуге без дозволе (члан 78).

За привредни преступ из става 1. овог члана, новчаном казном од 50.000 до 200.000 динара казниће се и одговорно лице у правном лицу – поштанском оператору.

 


Члан 96.

Новчаном казном од 100.000 до 3.000.000 динара казниће се за привредни преступ јавни поштански оператор ако:*

1) одвојено рачуноводствено не прати резервисане и нерезервисане поштанске услуге (члан 24. став 1);*

2) у оквиру нерезервисаних поштанских услуга не обезбеди рачуноводствено праћење универзалне поштанске услуге, одвојено од поштанских услуга које нису универзална поштанска услуга (члан 24. став 2);*

3) приходима од резервисаних поштанских услуга субвенционише поштанске услуге које нису универзална поштанска услуга (члан 24. став 7).*

За привредни преступ из става 1. овог члана казниће се новчаном казном од 5.000 до 200.000 динара и одговорно лице у јавном поштанском оператору.

 


*Службени гласник РС, број 30/2010

 


Члан 97.

Новчаном казном од 200.000 до 1.000.000 динара казниће се за прекршај јавни односно други поштански оператор или друго правно лице*:

1) ако не поступа у складу са својим посебним условима, не обезбеди неповредивост поштанских пошиљака и тајност података (члан 6. став 1);*

2) ако не одреди и на уобичајени начин не објави радно време са корисницима поштанских услуга (члан 9. став 1);

3) ако обавља универзалну поштанску услугу супротно члану 17. овог закона;

4) ако преда, односно обавља пријем, пренос или уручење поштанских пошиљака чија је садржина забрањена (члан 29);*

5) ако не пренесе и не уручи поштанске пошиљке у прописаним роковима (члан 31);

6) ако поступа супротно чл. 7. и 76а* овог закона.

За прекршај из става 1. овог члана казниће се новчаном казном од 10.000 до 50.000 динара и одговорно лице у јавном поштанском оператору односно поштанском оператору или другом правном лицу.*

 


*Службени гласник РС, број 30/2010

 


Члан 98.

Новчаном казном од 100.000 до 500.000 динара казниће се за прекршај предузетник ако:

1) не поступа у складу са својим посебним условима, не обезбеди неповредивост поштанских пошиљака и тајност података (члан 6. став 1);*

2) не одреди и на уобичајени начин не објави радно време са корисницима поштанских услуга (члан 9. став 1);

3) обавља универзалне поштанске услуге без лиценце (члан 15. став 1);

4) обавља универзалну поштанску услугу супротно члану 17. овог закона ;

5) преда, односно обавља пријем, пренос или уручење поштанских пошиљака чија је садржина забрањена (члан 29);*

6) не пренесе и не уручи поштанске пошиљке у прописаним роковима (члан 31);

7) поступа супротно чл. 7. и 76а* овог закона.

 


*Службени гласник РС, број 30/2010

 


Члан 99.

Новчаном казном од 10.000 до 50.000 динара казниће се за прекршај физичко лице ако:

1) не поступа у складу са својим посебним условима, не обезбеди неповредивост поштанских пошиљака и тајност података (члан 6. став 1);*

2) не одреди и на уобичајени начин не објави радно време са корисницима поштанских услуга (члан 9. став 1);

3) обавља универзалне поштанске услуге без лиценце (члан 15. став 1);

4) обавља универзалну поштанску услугу супротно члану 17. овог закона;

5) преда, односно обавља пријем, пренос или уручење поштанских пошиљака чија је садржина забрањена (члан 29);*

6) не пренесе и не уручи поштанске пошиљке у прописаним роковима (члан 31);

7) поступа супротно чл. 7. и 76а* овог закона.

 


*Службени гласник РС, број 30/2010

 


Члан 99а*

Новчаном казном казниће се правно лице и предузетник на лицу места:*

1) ако нису поставили кућне сандучиће у износу од 5.000 динара (члан 42. став 1);*

2) ако су затечени да неовлашћено обављају резервисане поштанске услуге у износу од 20.000 динара (члан 19).*

Новчаном казном од 5.000 динара казниће се за прекршај из става 1. овог члана и одговорно лице у правном лицу.*

Новчану казну из ст. 1. и 2. овог члана наплаћује инспектор на лицу места.*

 

*Службени гласник РС, број 30/2010

 

Члан 99б*

Новчаном казном казниће се физичко лице на лицу места:*

1) ако није поставило кућни сандучић у износу од 2.000 динара (члан 42. став 1);*

2) ако је затечено да неовлашћено обавља резервисане поштанске услуге у износу од 5.000 динара (члан 19).*

Новчану казну из става 1. овог члана наплаћује инспектор на лицу места.*

 

*Службени гласник РС, број 30/2010

 

Члан 99в*

Новчаном казном од 50.000 до 100.000 динара казниће се за прекршај правно лице ако не поступи по решењу инспектора (члан 91).*

За прекршај из става 1. овог члана новчаном казном од 8.000 до 10.000 динара казниће се и одговорно лице у правном лицу.*

За прекршај из става 1. овог члана новчаном казном од 20.000 до 50.000 динара казниће се предузетник.*

За прекршај из става 1. овог члана новчаном казном од 10.000 до 20.000 динара казниће се физичко лице.*

 

*Службени гласник РС, број 30/2010

 


ХII. ПРЕЛАЗНЕ И ЗАВРШНЕ ОДРЕДБЕ

 


Члан 100.

Влада подноси Народној скупштини предлог за избор чланова Савета Агенције у року од тридесет дана од дана ступања на снагу овог закона.

 


Члан 101.

Савет Агенције конституисаће се у року од 45 дана од дана избора чланова.

Савет је обавезан да на конститутивној седници изабере председника и заменика председника Савета, донесе пословник о свом раду и акт о систематизацији послова и задатака.

 


Члан 102.

Влада ће у року од 30 дана од дана избора чланова Савета Агенције обезбедити просторне, техничке, финансијске и друге материјалне услове за почетак рада Агенције.

 


Члан 103.

Финансијски план за прву годину рада Агенције, Савет Агенције донеће у року од 30 дана од дана свог конституисања.

Подзаконска акта, у складу са овим законом, Савет Агенције донеће у року од шест месеци од дана свог конституисања.

До доношења аката из става 2. овог члана, примењиваће се важећи прописи, односно општа акта, који нису у супротности са овим законом.

 


Члан 104.

Брисан је 
	ранији став 1. (види члан 29. Закона – 30/2010-124)

Захтев за издавање лиценце односно одобрења за обављање поштанских услуга, поштански оператори из става 1. овог члана, могу поднети у року од три месеца од дана избора чланова Савета Агенције.

Ако поштански оператори не поднесу захтев из става 2. овог члана, наредног дана од дана истека тог рока, престају са радом.

 


Члан 105.

До доношења акта из члана 66. став 1. тачка 2) овог закона резервисаним поштанским услугама у погледу пријема, сортирања, преноса и уручења поштанских пошиљака сматрају се писмоносне пошиљке чија је маса 350 грама, а цена петоструки износ поштарине за писмо прве стопе тежине и најбржи степен преноса.

 


Члан 106.

До доношења акта Владе * о оснивању јавног поштанског оператора на основу члана 31. став 3. Закона о јавним предузећима и обављању делатности од општег интереса („Службени гласник РС”, бр. 25/00 и 25/02), јавним поштанским оператором, у смислу овог закона, сматра се Јавно предузеће ПТТ саобраћаја „Србија”.

 


*Службени гласник РС, број 30/2010

 


Члан 107.

Даном ступања на снагу акта 
	из члана 106. овог закона* престају да важе одредбе Закона о системима веза („Службени гласник РС”, бр. 38/91, 41/91, 53/93, 67/93, 48/94 и 20/97) којима су уређени: оснивање и делатност јавног предузећа за обављање ПТТ саобраћаја (чл. 8, 9. и 10), организовање Предузећа ПТТ као холдинг предузећа (члан 11а ст. 1, 3, 4. и 5), именовање органа управе зависног предузећа (члан 11в), однос матичног и зависног предузећа (члан 11д), средства за оснивање и рад Предузећа ПТТ (члан 13. и члан 14. ст. 1, 2. и 5), статус запослених у матичном и зависном предузећу (члан 14б), спровођење стечајног поступка над Предузећем ПТТ (члан 17), статут Предузећа ПТТ (члан 18), органи управе Предузећа ПТТ (чл. 19, 20, 21. и 22), обавезе Предузећа ПТТ у случају штрајка (члан 23) и обавезе Предузећа ПТТ у случају проглашавања ванредног стања (члан 24).

 


*Службени гласник РС, број 30/2010

 


Члан 108.

Овај закон ступа на снагу осмог дана од дана објављивања у „Службеном гласнику Републике Србије”.

 


 


 


ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ ЗАКОНА

 

 

Закон о изменама и допунама Закона о поштанским услугама: „Службени гласник РС“, број 30/2010-142

 

Члан 32.

Поштански оператори који до дана ступања на снагу овог закона нису ускладили своје пословање са одредбама Закона о поштанским услугама („Службени гласник РС”, број 18/05) дужни су да своје пословање ускладе са одредбама тог закона и овог закона, у року од три месеца од дана ступања на снагу овог закона, осим за одредбе члана 24. Закона о поштанским услугама, за које је рок за усклађивање 31. децембар 2011. године.

 

Члан 33.

Даном ступања на снагу овог закона престају да важе Закон о поштанским, телеграфским и телефонским услугама („Службени лист СФРЈ”, бр. 2/86 и 26/90) и Закон о удруживању у Заједницу југословенских пошта, телеграфа и телефона („Службени лист СФРЈ”, број 18/78).

 

Члан 34.

Даном ступања на снагу овог закона престаје са радом Заједница југословенских пошта, телеграфа и телефона и „Југомарка”, друштво са ограниченом одговорношћу.

Права, обавезе, послове, средства, документацију и предмете у Заједници југословенских пошта, телеграфа и телефона, преузима Јавно предузеће ПТТ саобраћаја „Србија”.

Права, обавезе, послове, средства, документацију, предмете и запослене у „Југомарка”, друштво са ограниченом одговорношћу, преузима Јавно предузеће ПТТ саобраћаја „Србија”.

 

Члан 38.

Овај закон ступа на снагу осмог дана од дана објављивања у „Службеном гласнику Републике Србије”.

 
 

	Закон о изменама и допунама Закона о поштанским услугама: „Службени гласник 
	РС“, број 62/2014-31
 

Члан 9.

	Даном ступања на снагу овог закона престаје са радом Републичка агенција за 
	поштанске услуге.

	Регулаторна агенција за електронске комуникације и поштанске услуге преузеће 
	права, обавезе, предмете, послове, опрему, средства за рад, архиву, 
	запослене и постављена лица у Републичкој агенцији за поштанске услуге, у 
	року од три месеца од дана ступања на снагу овог закона.

 

Члан 10.

	Поштански оператори су дужни да своје пословање ускладе са одредбама овог 
	закона, у року од три месеца од дана ступања на снагу овог закона.

 

Члан 11.

	Прописи за спровођење овог закона донеће се у року од три месеца од дана 
	ступања на снагу овог закона.
До 
	доношења прописа из става 1. овог члана примењиваће се важећи прописи, ако 
	нису у супротности са овим законом.

 

Члан 12.

	Поступци започети до дана ступања на снагу овог закона окончаће се по 
	прописима који су важили до дана ступања на снагу овог закона.
 

Члан 13.
Овај 
	закон ступа на снагу осмог дана од дана објављивања у „Службеном гласнику 
	Републике Србије”.