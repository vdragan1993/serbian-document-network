На основу члана 7. тачка 11. Уредбе о обележавању (маркирању) деривата нафте („Службени гласник РС”, број 51/15) и члана 10. Уговора о пружању услуге обележавања (маркирања) деривата нафте у Републици Србији,
Предстваник групе понуђача („СГС Београд” д.о.о., Autentix Inc Addison Texas и Наноинспект д.о.о. Београд) „СГС Београд” д.о.о. објављује
 
УПУТСТВО 
за коришћење, подешавање и одржавање опреме
"Службени гласник РС", број 55 од 25. јуна 
				2015.
 
1. ОПРЕМА ЗА ОДРЕЂИВАЊЕ ПРИСУСТВА И КОНЦЕНТРАЦИЈЕ МАРКЕРА У ДЕРИВАТИМА НАФТЕ
Одређивање присуства и концентрације маркера у дериватима нафте остварује се коришћењем различите опреме и уз помоћ методологија које програму пружају највећу могућу сигурност. Опрема која се користи у програму обележавања (маркирања) деривата нафте у Републици Србији обухвата теренске уређаје LSX и LPX, лабораторијски уређај МSX као и имуно афинитетне колоне (IAC колоне).
1.1 Теренски уређај за мерење концентрације маркера типа А у безоловним моторним бензинима, гасном уљу EVRO DIZEL и дизел гориву GASNO ULJE 0,1 
Теренски уређај LSX детектује једну компоненту двокомпонентног националног маркера типа А. Овај уређај одмах по узорковању омогућава брзу идентификацију и одређивање количине компоненте националног маркера типа А.
Рад уређаја LSX заснива се на јединственом својству флуоресценције компоненте националног маркера типа А које се утврђује техником флуоресцентне спектроскопије. Уређај LSX користи специјализован систем побудних ласера, филтрирања светлости и детектовања путем прилагођене оптоелектронике. Када уређај региструје сигнал који емитује маркер, унутрашњи софтвер користи сложене алгоритме како би разложио сигнал, детектовао маркер и одредио количину маркера у узорку. Упркос свим овим сложеним операцијама, овај теренски уређај једноставан је за употребу. 
Тестирање узорака једноставан је процес који се изводи у неколико корака и траје мање од два минута. Основна намена овог уређаја је индикација резултата теста:
а) Позитиван Резултат 
90% ≤ Концентрација маркера типа А у деривату нафте ≤ 105%
На екрану уређаја LSX: зелено тј. „Задовољава” 
б) Резултат Упозорење
80% ≤ Концентрација маркера типа А у деривату нафте < 90%
На екрану уређаја LSX: жуто, тј. „Упозорење”
ц) Негативан Резултат
Концентрација маркера типа А у деривату нафте < 80%
На екрану уређаја LSX: црвено, тј. „Не задовољава”
д) Резултат Потребна MSX анализа зеленом бојом
Концентрација маркера типа А у деривату нафте > 105%
На екрану уређаја LSX: „Потребна анализа на MSX уређају” зеленом бојом
е) Резултат Потребна MSX анализа жутом бојом
Концентрација маркера типа А у деривату нафте није одређена јер је узорак изван софтверског модела уређаја
На екрану уређаја LSX: „Потребна анализа на MSX уређају” жутом бојом
Поступак контроле присуства и концентрације маркера у дериватима нафте детаљно је описан у Упуству за маркирање деривата нафте.
Неопходна опрема и потрошни материјал:
За тестирање узорака деривата нафте уз помоћ уређаја LSX, неопходно је следеће:
1. Уређај LSX 
2. Вијале од 5 ml за једнократну употребу за узорке и поклопци 
3. Пластичне пипете од 3 ml или 5 ml за једнократну употребу за пренос узорака 
Руковање уређајем:
Придржавати се следеће процедуре за руковање уређајем:
1. Изабрати неогребану и неокрњену празну вијалу за узорак 
2. Напунити вијалу дериватом нафте до грлића и чврсто заврнути поклопац
3. Темељно обрисати вијалу чистом тканином како би се уклонили сви отисци прстију и остаци деривата нафте
4. Убацити вијалу у комору за узорке и затворити поклопац уређаја
5. На екрану уређаја одабрати опцију „Тест”, а потом изабрати и врсту деривата нафте 
6. Унети назив узорка (нпр. име малопродајног објекта)
7. Унети остале податке везане за узорак (нпр. да ли је узорковано из пиштоља или из резервоара, затим из ког резервоара или са ког пиштоља и слично)
8. Када је анализа готова (приближно за 1,5 минут), резултат ће се појавити на екрану уређаја
9. Резулат се приказује на следећи начин:
а) „Задовољава” (на екрану исписано зеленом бојом)
б) „Упозорење” (на екрану исписано жутом бојом)
ц) „Не задовољава” (на екрану исписано црвеном бојом)
д) „Потребна MSX анализа” (на екрану исписано зеленом бојом)
е) „Потребна MSX анализа” (на екрану исписано жутом бојом)
Подешавање и контрола квалитета:
Уређај LSX подешен је од стране произвођача. Подешавање се врши на основу спектралних карактеристика деривата нафте у Републици Србији. Уређај се подешава путем алгоритамских модела софтвера тако да препознаје спектрални отисак деривата нафте. Овај отисак препознаје се као позадински звук и филтрира се кроз софтвер уређаја LSX како би се сигнал лакше препознао и прецизније измерио. Како би се осигурало да сви уређаји буду адекватно подешени врше се сталне ревизије резултата тестирања добијених употребом овог уређаја.
Провера правилног рада уређаја се врши помоћу верификационих стандарда како би се осигурало да уређај функционише на прави начин. Верификација се врши на дневној бази (ујутру и увече приликом издавања уређаја) као и на терену пре тестирања. Уколико верификација тј. провера подешавања покаже неправилности, уређај ће бити сервисиран или замењен. 
Транспорт:
Уређај LSX транспортује се у отпорном преносивом коферу. Да би се уређај користио, треба га једноставно извадити из кофера и дозволити му да се стабилизује. Уређај ради на батерије.
Одржавање:
Одржавање уређаја ограничено је на свакодневно чишћење спољашњости уређаја меком тканином (не треба користити никаква средства за чишћење нити хемикалије) како би се уклонила земља, прашина или било какве нечистоће. Корисници би требало посебно да поведу рачуна како се на вентилационим отворима не би задржала никаква прљавштина или страна тела која би их блокирала. Пре употребе, корисници треба да изврше визуелну контролу уређаја како би се установило постојање видљивих оштећења, попут пукотина, тастера који недостају или удубљења. Оне уређаје на којима се утврде видљива оштећења треба вратити Лицу које пружа услугу маркирања ради даљег прегледа и утврђивања погодности за коришћење.
Никакав пренос деривата нафте (нпр. сипање у вијалу за узорке) не треба вршити изнад уређаја како би се осигурало да, у случају просипања, дериват нафте не дође у додир са уређајем.
Изузев у случајевима постављања и уклањања вијале са узорком, поклопац коморе за узорке увек треба да буде затворен.
Након употребе на терену, уређај LSX треба прикључити на доступан извор наизменичне струје како би се батерија напунила. Како би се истрошена батерија у потпуности напунила, потребно је најмање шест часова.
1.2 Теренски уређај за мерење концентрације маркера типа А у TNG-у
Теренски уређај LPX мери концентрацију маркера типа А у TNG-у. Овај уређај одмах по узорковању омогућава брзу идентификацију и одређивање количине маркера у датом узорку.
Процес мерења концентрације маркера се састоји од увођења узорка TNG-а у стаклену кивету која је саставни део уређаја. Очитавање се врши једноставним притиском на дугме, и у року од неколико секунди, резултати се приказују на екрану.
Мерење концентрације маркера једноставан је процес који се изводи у неколико корака и траје неколико секунди. Резултати се приказују на екрану уређаја, и то у виду процената. Ови резултати одређују се на основу концентрације компоненте за маркирање која је детектована у узорку:
а) Позитиван резултат
Концентрација маркера типа А у деривату нафте ≥ 80%
На екрану уређаја LPX: концентрација маркера исказана као бројчана вредност
б) Негативан резултат
Концентрација маркера типа А у деривату нафте < 80%
На екрану уређаја LPX: концентрација маркера исказана као бројчана вредност
Рад уређаја LPX заснива се на јединственом својству флуоресценције маркера које се утврђује техником флуоресцентне спектроскопије. Уређај LPX користи специјализован систем побудних ласера, филтрирања светлости и детектовања путем прилагођене оптоелектронике. 
Неопходна опрема и потрошни материјал:
За тестирање узорака деривата нафте уз помоћ уређаја LPX, неопходно је следеће:
1. Уређај LPX 
2. Адаптери за лако и брзо повезивање уређаја са извором TNG-а 
Руковање уређајем
LPX уређај има два вентила уз помоћ којих се регулише довод односно одвод TNG-а из кивете која је смештена унутар уређаја.


Прочишћавање кивете:
Пре очитавања концентрације маркера у TNG-у неопходно је најпре прочистити кивету која се налази унутар уређаја и то уз помоћ вентила, пратећи следећу процедуру.
1. Постарати се да су вентили 1 и 2 затворени.
2. Повезати уређај преко адаптера са извором TNG-а.
3. Окренути вентил 1 у положај за пуњење кивете.
4. Истовремено лагано окренути вентил 2 у положај за испуштање TNG-а и пустити TNG да лагано протиче кроз кивету током најдуже 10 секунди.
5. Затворити вентил 2.
6. Окренути вентил 1 у положај за пражњење кивете и пустити TNG да изађе.
7. Окренути вентил 1 у положај за пуњење кивете током 3 секунде.
8. Окренути вентил 1 у положај за пражњење кивете и пустити TNG да изађе.
9. Поновити кораке 7 и 8 три пута.
Мерење концентације маркера у узорку:
1. Окренути вентил 1 у положај за пуњење кивете током 3 секунде.
2. Окренути вентил 1 у положај за очитавање резултата.
3. Притиснути „READ” и очитати резултат. Резултат је приказан као концентрација маркера (%).
4. Окренути вентил 1 у положај за пражњење кивете.
5. Поновити кораке 1–4 још два пута.
6. Након три очитана резултата, прочистити кивету према процедури за прочишћавање кивете.
7. Поновити три пута кораке од 1 до 6.
8. Окренути вентил 1 у положај за пражњење кивете и затим притиснути „READ” и очитати резултат за празну кивету.
9. Након завршеног мерења окренути оба вентила у положај затворено.
Подешавање и контрола квалитета:
Пре првог коришћења уређај LPX је подешен од стране произвођача.
Током руковања, уређај се периодично проверава (на свака три месеца) од стране Лица које пружа услугу маркирања користећи калибрационе стандарде за проверу, како би се осигурало да уређај функционише на прави начин. Уколико провера подешавања покаже неправилности, уређај ће бити сервисиран или замењен. Нема потребе за подешавањима на терену.
Транспорт:
Уређај LPX транспортује се без посебне кутије и погодан је за употребу на терену. Уређај ради на батерије.
Одржавање: 
Одржавање уређаја ограничено је на свакодневно чишћење спољашњости уређаја меком тканином (не треба користити никаква средства за чишћење нити хемикалије) како би се уклонила земља, прашина или било какве нечистоће. Пре употребе, корисници треба да изврше визуелну контролу уређаја како би се установило постојање видљивих оштећења, попут пукотина, делова који недостају или удубљења. Уређаје на којима се утврде видљива оштећења треба вратити Лицу које пружа услугу маркирања ради даљег прегледа и утврђивања погодности за коришћење.
Све прикључне делове опреме, попут адаптера за повезивање, треба периодично проверавати у смислу да ли су довољно затегнути или оштећени.
После употребе, уређај LPX треба угасити. Уколико је неопходна замена батерија, изводи се тако што се уклони преграда са батеријама која се налази с предње стране уређаја, и затим се замени новим батеријама.
3.2 Лабораторијски уређај за мерење концентрације маркера типа А и присуства маркера типа Б у безоловним моторним бензинима, гасном уљу EVRO DIZEL и дизел гориву GASNO ULJE 0,1 
Лабораторијски уређај MSX идентификује и мери концентрацију друге компоненте двокомпонентног националног маркера типа А. Такође, идентификује и присуство националног маркера типа Б и извозног маркера. 
Уређај MSX примењује хроматографску технику за анализу концентрације маркера у дериватима нафте. Рад је заснован на гасном хроматографу и масеном спектрометру, као детектору. Овај уређај је модификован и прилагођен ради лакше детекције специфичне компоненте маркера који се користи у Републици Србији. Након убризгавања, компоненте маркера постепено се раздвајају уз помоћ капиларне цеви (танке стаклене цеви), и програма за загревање цеви. При крају програма за загревање, компоненте се постепено раздвајају и по групама стижу до масеног детектора. По достизању масеног детектора, свака компонента је фрагментована и јединствена. „Тродимензионални отисак прста” маркиране компоненте је идентификован и квантификован. 
Неопходна опрема и потрошни материјал:
1. Уређај MSX 
2. Вијале од 2 ml и поклопци 
3. Мале пластичне пипете од 3 ml или 5 ml за једнократну употребу за пренос узорака 
4. Раствор за испирање шприцева (toluen) 
5. Стандарди за подешавање и контролу квалитета 
Руковање уређајем:
Придржавати се следеће процедуре за тестирање друге компоненте двокомпонентног националног маркера типа А, уз помоћ уређаја MSX: 
1. Одабрати вијалу од 2 ml
2. Напунити вијалу до грлића узорком деривата нафте 
3. Поставити вијалу са узорком на подлогу за аутоматско узорковање у уређају MSX 
4. У софтверу уређаја MSX:
а. Унети идентификацију подлоге за аутоматско узорковање 
б. Одабрати адекватан метод анализе, у зависности од врсте деривата нафте 
ц. Започети анализу 
5. По завршетку анализе, софтвер уређаја MSX извршиће обраду резултата и приказати резултат као концентрацију маркера.
Придржавати се следеће процедуре за тестирање присуства националног маркера типа Б и извозног маркера уз помоћ уређаја MSX: 
1. Одабрати вијалу од 2 ml 
2. Напунити вијалу до грлића узорком деривата нафте 
3. Поставити вијалу са узорком на подлогу за аутоматско узорковање у уређају MSX 
4. У софтверу уређаја MSX:
а. Унети идентификацију подлоге за аутоматско узорковање 
б. Одабрати адекватан метод анализе, у зависности од врсте деривата нафте 
ц. Започети анализу 
5. По завршетку анализе, софтвер уређаја MSX извршиће обраду резултата и приказати резултат као маркер присутан или маркер одсутан.
Подешавање и контрола квалитета:
Пре првог коришћења уређај MSX је подешен од стране произвођача. 
Током руковања, уређај се периодично проверава (на свака четири месеца односно по потреби), користећи стандарде за калибрацију, како би се осигурало да уређај функционише на прави начин. 
Одржавање: 
Уређај MSX је гасни хроматограф и масени спектрометар (GHMS) нове генерације који захтева обучено лице које ће вршити одржавање односно подешавање уређаја на свака четири месеца, односно по потреби. Лица која врше анализу на MSX уређају ће надзирати рад уређаја на дневној бази како би се осигурало правилно функционисање.
Лица која врше анализу обављаће свакодневне провере:
– рада масеног спектрометра, укључујући интегритет система, осетљивост и селективност
– рада гасног хроматографа, укључујући облик пика, интензитет, време задржавања и јоне
– интегритета система за пренос гаса
Менаџер пројекта Лица које пружа услугу маркирања периодично (на свака четири месеца) и по позиву ће долазити ради:
– Замене цилиндара за пренос гаса, по потреби 
– Замене омотача прикључка, златног поклопца, преграде и цеви, по потреби 
– Поновног валидирања перформанси система 
– Допунске обуке за кориснике 
3.3 Теренска опрема за одређивање присуства маркера типа Б и извозног маркера у TNG-у 
За одређивање присуства маркера типа Б и извозног маркера у TNG-у користе се имуно афинитетне колоне (IAC колоне) које одмах по узорковању на терену омогућавају брзу идентификацију маркера типа Б или извозног маркера у узорку.
Неопходна опрема и потрошни материјал:
За тестирање узорака деривата нафте уз помоћ имуно афинитетних колона, неопходно је следеће:
1. Имуно афинитетна колона (IAC колона)
2. Боца са узорком TNG-а
3. Пластична посуда 
4. Пуферски раствор
5. Пластични шприц
Руковање IAC колонама:
Придржавати се следеће процедуре за коришћење IAC колона:
Узимање узорка
1. Полако отворити вентил на боци са узорком TNG-а тако да почне да истиче течна фаза коју треба испуштати и сакупити у пластичну посуду док не истекне око 50 ml.
Тестирање узорка
2. Нежно ковитлати течност у пластичној посуди све док сва течност не испари.
3. Додати 50 ml пуферског раствора у пластичну посуду и ковитлати 2 минута.
4. Узети шприц од 60 ml, извући до краја клип из шприца и уклонити горњи поклопац са тест колоне.
5. Ставити шприц у врат тест колоне тако да чврсто стоји.
6. Пребацити садржај из посуде у шприц и уклонити доњи поклопац са колоне.
7. Вратити клип у шприц и нежно притискати клип тако да гура течност кроз тест колону брзином од 4 капи по секунди, при томе користити пластичну посуду за скупљање отпадне течности која излази из колоне. Не сме се допустити да се гел у колони осуши. 
8. Уколико је маркер типа Б или извозни маркер присутан, у колони ће се појавити црвено-розе прстен.
9. Уколико маркер типа Б или извозни маркер није присутан неће доћи до обојења у колони.
Транспорт:
IAC колоне се транспортују у кутијама на собној температури али се сваки пут по повратку у лабораторију Лица које пружа услугу маркирања чувају у фрижидеру на температури између 4 и 8 °C. 
Рок употребе:
IAC колоне имају рок употребе након чијег истека се не могу користити за потребе националног програма маркирања горива у Републици Србији.
Уколико се током употребе у IAC колони утврди да је маркер типа Б или извозни маркер присутан у узорку, дата колона се више не може користити.
Уколико се током употребе у IAC колони утврди да маркер типа Б или извозни маркер није присутан, иста колона се може употребити још највише 9 пута.
НАПОМЕНА
У циљу проширења и побољшања ефикасности програма, све горе наведене процедуре ће бити подложне променама у складу са процесом контроле и система управљања квалитетом Лица које пружа услугу маркирања уз претходну сагласност министарства надлежног за послове енергетике.
Овај акт ступа на снагу наредног дана од дана објављивања у „Службеном гласнику Републике Србије”, а даном ступања на снагу овог акта престаје да важи Упутство за коришћење, подешавање и одржавање опреме („Службени гласник РС”, број 2/14).
 
Број 220/15
У Београду, 18. јуна 2015. године
Директор,
Маринко Укропина, с.р.