ЗАКОН


о обављању саветодавних и стручних послова у области пољопривреде


„Службени гласник РС“, број 30 од 7. маја 2010.


	 

 


I. ОСНОВНЕ ОДРЕДБЕ

 


Члан 1.


 Овим законом уређују се услови и начин обављања саветодавних и стручних послова у области пољопривреде, Регистар пољопривредних саветодаваца, обука и усавршавање пољопривредних саветодаваца и пољопривредних произвођача, планирање развоја саветодавних послова у пољопривреди, као и друга питања од значаја за саветодавне послове у пољопривреди.

 


Члан 2.


 Поједини изрази употребљени у овом закону имају следеће значење:

 1) саветодавни послови у пољопривреди јесу послови којима се пољопривредним произвођачима пружају савети и информације од значаја за живот и рад на селу, а које врше пољопривредни саветодавци;

 2) стручни послови у пољопривреди јесу послови који се односе на извештајно-прогнозне послове, утврђивање квалитета и анализу плодности земљишта, стручне прегледе у производњи семена и садног материјала, лабораторијске анализе и тестирање биља, биљних производа и прописаних објеката ради утврђивања присуства штетних организама, мере селекције у сточарству и друге послове из свих области пољопривреде;

 3) пољопривредни саветодавац је физичко лице које обавља саветодавне послове у пољопривреди, које има лиценцу за обављање тих послова и које је уписано у Регистар пољопривредних саветодаваца;

 4) Регистар пољопривредних саветодавацајесте база података у коју се уписују пољопривредни саветодавци, као и други подаци у складу са овим законом;

 5) лиценцаје акт којим се утврђује да одређено физичко лице испуњава услове прописане овим законом за вршење саветодавних послова у пољопривреди;

 6) примењена истраживања у пољопривреди јесу истраживања која се изводе на основу утврђених потреба пољопривредних произвођача, прерађивача и других група и појединаца руралне средине, а имају за циљ стицање нових знања у процесу пољопривредне производње, промету и пласману пољопривредних производа, као и стварање предуслова за побољшање стандарда живота на селу.

 


II. САВЕТОДАВНИ И СТРУЧНИ ПОСЛОВИ У ПОЉОПРИВРЕДИ

 


1. Саветодавни послови у пољопривреди

 


Члан 3.


 Саветодавни послови у пољопривреди обављају се ради подизања општег нивоа знања пољопривредних произвођача и њихове информисаности, повећања конкурентности и модернизације пољопривредне производње, повећања профитабилности производње и квалитета производа, увођења производње здравствено безбедне хране, подстицања интересног удруживања пољопривредних произвођача, очувања природних ресурса, заштите животне средине и побољшања услова живота и културе живљења на селу, а самим тим и руралног развоја.

 


Члан 4.


 Саветодавни послови у пољопривреди јесу:


 1) пружање стручне помоћи у примени научних достигнућа и нових технологија;


 2) пружање стручних савета и услуга, пренос практичних знања и вештина ради технолошко-техничког унапређења производње;


 3) упознавање пољопривредних произвођача са добром пољопривредном праксом;


 4) извођење демонстрационих огледа у различитим областима пољопривреде;


 5) оспособљавање пољопривредних произвођача за управљање пољопривредним газдинствима и вођење књиговодствене евиденције газдинства;


 6) помоћ у афирмацији руралног развоја;


 7) пружање савета о заштити биља на основу података прогнозно-извештајне службе;


 8) подстицање интересног удруживања и предузетништва у пољопривреди;


 9) пружање савета и давање предлога за проширење привредних активности као допунских делатности на газдинству;


 10) давање препорука у области сточарства;


 11) давање савета и препорука о рационалном коришћењу земљишта;


 12) пружање саветодавне помоћи у другим областима за које пољопривредни произвођачи искажу интерес.


 Министар надлежан за послове пољопривреде (у даљем тексту: министар) прописује начин обављања саветодавних послова у пољопривреди.


 Руководилац надлежног органа аутономне покрајине прописује начин обављања саветодавних послова у пољопривреди на територији аутономне покрајине.


 Послове из става 3. овог члана аутономна покрајина обавља као поверене.

 


Члан 5.


 Саветодавне послове у пољопривреди могу да обављају привредна друштва чији је оснивач Република Србија, која су регистрована у Регистру привредних субјеката за обављање осталих услуга у пољопривреди, техничка испитивања и анализе или консалтинг и менаџмент послове и која имају запосленог пољопривредног саветодавца.


 Саветодавне послове у пољопривреди могу да обављају и друга правна лица и предузетници ако су у Регистру привредних субјеката регистровани за обављање осталих услуга у пољопривреди, техничка испитивања и анализе или консалтинг и менаџмент послове и ако имају запосленог пољопривредног саветодавца.

 


Члан 6.


 Правно лице и предузетник који обављају саветодавне послове у пољопривреди не могу да:


 1) обављају производњу инпута и механизације за пољопривреду;


 2) рекламирају и промовишу произвођаче инпута и механизације и њихове производе, осим када су производи ових произвођача изложени на сајму или изложби или се користе у демонстрационом огледу које огранизује то правно лице и предузетник, уз обавезно присуство најмање још два произвођача.

 


2. Стручни послови у пољопривреди

 


Члан 7.


 Правна лица и предузетници који обављају саветодавне послове у пољопривреди могу да обављају и стручне послове у пољопривреди у складу са овим законом и другим прописима.


 Стручни послови у пољопривреди су послови који су као такви одређени законом и другим прописима у области ратарства, здравља биља, сточарства и другим областима пољопривреде.


 Обављање стручних послова у пољопривреди од интереса за Републику Србију врши се у складу са годишњим програмима које доноси Влада.


 Средства за обављање стручних послова у пољопривреди из става 3. овог члана обезбеђују се законом којим се уређује годишњи буџет Републике Србије.


 Обављање стручних послова у пољопривреди од интереса за аутономну покрајину, на територији аутономне покрајине врши се у складу са програмима које доноси аутономна покрајина.


 Средства за обављање стручних послова у пољопривреди из става 5. овог члана обезбеђују се у буџету аутономне покрајине.


 Обављање стручних послова у пољопривреди од интереса за јединицу локалне самоуправе, врши се у складу са програмима које за територију јединице локалне самоуправе доноси јединица локалне самоуправе.


 Средства за обављање стручних послова у пољопривреди из става 7. овог члана обезбеђују се у буџету јединице локалне самоуправе.

 


III. ПОЉОПРИВРЕДНИ САВЕТОДАВАЦ

 


Члан 8.


 Пољопривредни саветодавац може да врши саветодавне послове у пољопривреди ако:


 1) има лиценцу за обављање саветодавних послова у пољопривреди;


 2) је уписан у Регистар пољопривредних саветодаваца (у даљем тексту: Регистар);


 3) је запослен у привредном друштву односно правном лицу или код предузетника из члана 5. овог закона.

 


Члан 9.


 Лиценца може да се изда физичком лицу које има стечено високо образовање на студијама другог степена (дипломске академске студије – мастер, специјалистичке академске студије, специјалистичке струковне студије), односно на основним студијама у трајању од најмање четири године, најмање једну годину искуства на пословима из области пољопривреде и које има сертификат о завршеној едукацији/тренингу из области саветодавних послова у пољопривреди.


 Министарпрописује ближе услове из става 1. овог члана.

 


Члан 10.


 Лиценцу издаје министар на захтев физичког лица.


 Лиценцу издаје руководилац надлежног органа аутономне покрајине на захтев физичког лица које има пребивалиште на територији аутономне покрајине.


 Лиценца се издаје решењем на период од пет година.


 Решење министра којим се одлучује по захтеву за издавање лиценце физичком лицу је коначно и против њега се може покренути управни спор.


 Против решења руководиоца надлежног органа аутономне покрајине којим одлучује по захтеву за издавање лиценце физичком лицу из става 2. овог члана може се изјавити жалба министру.


 Послове из става 2. овог члана аутономна покрајина обавља као поверене.

 


Члан 11.


 Лиценца може да се обнови ако је ималац лиценце после уписа у Регистар стекао нови сертификат о завршеној едукацији/тренингу.


 Ималац лиценце подноси захтев за обнављање лиценце најкасније 60 дана пре истека периода на који је лиценца издата.


 Обнављање лиценце врши се на начин и под условима прописаним за њено издавање.


 Ако орган надлежан за издавање лиценце не одлучи по поднетом захтеву у року од 30 дана од дана подношења захтева за обнављање лиценце, а најкасније до дана истека периода за који је лиценца издата, пољопривредни саветодавац може да настави да врши саветодавне послове у пољопривреди на основу постојеће лиценце.


 Послове обнављања лиценце аутономна покрајина обавља као поверене.

 


Члан 12.


 Лиценца може бити привремено или трајно одузета.


 Лице коме је лиценца одузета привремено или трајно не може да врши саветодавне послове у пољопривреди.


 Лиценца се одузима привремено на шест месеци ако корисници услуга доставе најмање три притужбе/пријаве на рад пољопривредног саветодавца у једној календарској години, а орган надлежан за издавање лиценце утврди да су оне оправдане.


 Лиценца се одузима трајно пољопривредном саветодавцу:


 1) који несавесним или нестручним радом проузрокује штету пољопривредном произвођачу, а орган надлежан за издавање лиценце утврди ту штету;


 2) коме је правноснажном одлуком изречена прекршајна казна због тога што је при вршењу саветодавних послова у пољопривреди рекламирао и промовисао произвођаче инпута и механизације и њихове производе.


 Решење о одузимању лиценце доноси министар.


 Решење о одузимању лиценце доноси руководилац надлежног органа аутономне покрајине на територији аутономне покрајине.


 Решење из става 5. овог члана је коначно и против њега се може покренути управни спор.


 Против решења из става 6. овог члана може се изјавити жалба министру.


 Послове одузимања лиценце аутономна покрајина обавља као поверене.

 


Члан 13.


 Лиценца престаје да важи:


 1) истеком периода на који је издата, ако није поднет захтев за обнову лиценце;


 2) одузимањем лиценце.

 


Члан 14.


 На питања која овим законом нису посебно уређена а односе се на поступак за издавање, обнављање, одузимање и престанак важења лиценце примењују се одредбе закона којим се уређује општи управни поступак.

 


Члан 15.


 Пољопривредни саветодавац у вршењу саветодавних послова у пољопривреди носи идентификациону картицу.


 Издавање идентификационе картице из става 1. овог члана као и њено поништавање врши министар.


 Издавање идентификационе картице из става 1. овог члана као и њено поништавање врши руководилац надлежног органа аутономне покрајине на територији аутономне покрајине.


 Министар прописује образац и садржину идентификационе картице, као и начин њеног коришћења, издавања и поништавања.


 Руководилац надлежног органа аутономне покрајине на територији аутономне покрајине прописује образац и садржину идентификационе картице, као и начин њеног коришћења, издавања и поништавања.


 Послове из ст. 3. и 5. аутономна покрајина обавља као поверене.

 


Члан 16.


 Пољопривредни саветодавац запослен код правног лица и предузетника из члана 5. овог закона не може да:


 1) врши стручне послове у пољопривреди код тог правног лица односно предузетника;


 2) рекламира и промовише произвођаче инпута и механизације и њихове производе, осим када су производи ових произвођача изложени на сајму или изложби или се користе у демонстрационом огледу које огранизује то правно лице и предузетник, уз обавезно присуство најмање још два произвођача.

 


IV. РЕГИСТАРПОЉОПРИВРЕДНИХ САВЕТОДАВАЦА

 


Члан 17.


 Ималац лиценце уписује се у Регистар који води министарство надлежно за послове пољопривреде (у даљем тексту: Министарство).


 Упис у Регистар врши се на писмени захтев имаоца лиценце.


 Уз захтев из става 2. овог члана подноси се фотокопија лиценце и радне књижице, односно потврда да се незапослено лице налази у евиденцији Националне службе за запошљавање.


 Министар доноси решење о дозволи уписа у Регистар које је коначно у управном поступку.


 Пољопривредни саветодавац дужан је да сваку промену података који се уписују у Регистар пријави Министарству у року од 30 дана од дана настале промене.

 


Члан 18.


 Регистар нарочито садржи:


 1) име лица које поседује лиценцу, његову адресу пребивалишта, број телефона и електронску адресу;


 2) број лиценце;


 3) податке о завршеном образовању имаоца лиценце (дипломе и сертификати);


 4) податке о послодавцу код кога је ималац лиценце запослен односно податак да лице није запослено;


 5) податке о оправданим притужбама на рад пољопривредног саветодаваца;


 6) решење о привременом и трајном одузимању лиценце.


 Подаци из Регистра су јавни.


 Министар ближе прописује садржину и начин вођења Регистра.

 


Члан 19.


 Пољопривредни саветодавац се брише из Регистра:


 1) на лични захтев;


 2) ако престане да испуњава услове у складу са овим законом;


 3) престанком важења лиценце.


 Министар доноси решење о брисању пољопривредног саветодавца из Регистра.


 Решење из става 2. овог члана је коначно у управном поступку.

 


V. СТРУЧНИ САВЕТ ЗА САВЕТОДАВНЕ ПОСЛОВЕ И ПРИМЕЊЕНА ИСТРАЖИВАЊА У ПОЉОПРИВРЕДИ

 


Члан 20.


 Ради разматрања стручних питања и давања стручних мишљења која се односе на саветодавне послове и примењена истраживања у пољопривреди министар, у складу са прописима којима се уређује државна управа, решењем оснива посебну радну групу - Стручни савет за саветодавне послове и примењена истраживања у пољопривреди (у даљем тексту: Стручни савет).

 


Члан 21.


 Стручни савет:


 1) предлаже смернице за израду Средњорочног програма развоја саветодавних послова у пољопривреди (у даљем тексту: Средњорочни програм) и даје оцену његовог спровођења;


 2) предлаже политику развоја и начин финансирања саветодавних послова и примењених истраживања у пољопривреди;


 3) даје мишљење о врсти и начину едукације пољопривредних саветодаваца и пољопривредних произвођача и предлоге за њихово побољшање;


 4) даје мишљење на годишњи план усавршавања пољопривредних саветодаваца и пољопривредних произвођача (у даљем тексту: План);


 5) даје мишљење о прописима и међународним споразумима који се односе на саветодавне послове и примењена истраживања у пољопривреди;


 6) обавља друге послове у вези са саветодавним пословима и примењеним истраживањима у пољопривреди.

 


VI. ОБУКА И УСАВРШАВАЊЕ ПОЉОПРИВРЕДНИХ САВЕТОДАВАЦА И ПОЉОПРИВРЕДНИХ ПРОИЗВОЂАЧА

 


Члан 22.


 Обука и усавршавање пољопривредних саветодаваца и пољопривредних произвођача обухвата:


 1) организовање едукације – тренинга пољопривредних саветодаваца у сарадњи са домаћим и страним образовним и истраживачким институцијама и стручњацима;


 2) организовање едукације удружења произвођача, локалне самоуправе и центара за рурални развој;


 3) организовање и учествовање у спровођењу примењених истраживања у пољопривреди;


 4) развијање саветодавних модула (методе рада саветодавних послова у пољопривреди);


 5) израду, обраду и издавање саветодавних материјала (приручници, брошуре итд.) за пољопривредне саветодавце и остале заинтересоване кориснике;


 6) израду анализа за ефикасно економско пословање пољопривредног газдинстава у циљу повећања профитабилности и конкурентности на тржишту;


 7) издавање сертификата о завршеној едукацији/тренингу;


 8) прикупљање и анализу цена пољопривредних производа у систему тржишних информација у пољопривреди;


 9) пренос пољопривредним саветодавцима савремених достигнућа из области саветодавних послова и примењених истраживања у пољопривреди;


 10) праћење и оцењивање ефеката рада пољопривредних саветодаваца.


 Обука и усавршавање пољопривредних саветодаваца и пољопривредних произвођача врше се путем предавања, тренинга, радионица, курсева, семинара и на други начин у складу са Средњорочним програмом и Годишњим програмом развоја саветодавних послова у пољопривреди (у даљем тексту: Годишњи програм).

 


Члан 23.


 Послове из члана 22. став 1. овог закона може да обавља овлашћена организација која је регистрована у Регистру привредних субјеката за истраживање и експериментални развој у биотехничким наукама и у Регистру научноистраживачких организација, која има стручњаке из свих области пољопривреде са искуством у вршењу саветодавних послова у пољопривреди, најмање пет година искуства у обављању послова едукације у области пољопривреде, као и одговарајуће просторије (објекат), рачунарску и софтверску опрему.


 Овлашћену организацију из става 1. овог члана решењем одређује министар за период од најмање пет година.


 Овлашћену организацију из става 1. овог члана решењем одређује руководилац надлежног органа аутономне покрајине на територији аутономне покрајине, за период од најмање пет година.


 Решење министра из става 2. овог члана је коначно и против њега се може покренути управни спор.


 Против решења руководиоца надлежног органа аутономне покрајине из става 3. овог члана може се изјавити жалба министру.


 Послове одређивања овлашћене организације из става 3. овог члана аутономна покрајина обавља као поверене.

 


Члан 24.


 Овлашћена организација из члана 23. ст. 2. и 3. овог закона доноси План којим се нарочито утврђују начин обављања едукације – тренинга, субјекти који врше едукацију и субјекти којима је едукација намењена, рокови, место одржавања и средства за спровођење сваке појединачне едукације.


 План који доноси овлашћена организација из члана 23. став 2. овог закона доноси се уз сагласност министра.


 План који доноси овлашћена организација из члана 23. став 3. овог закона доноси се уз сагласност руководиоца надлежног органа аутономне покрајине.

 


VII. ПЛАНИРАЊЕ РАЗВОЈА САВЕТОДАВНИХ ПОСЛОВА У ПОЉОПРИВРЕДИ

 


Члан 25.


 Ради унапређења саветодавних послова у пољопривреди односно остваривања циљева из члана 3. овог закона доносе се плански документи.


 Плански документи из става 1. овог члана су Средњорочни програм и Годишњи програм.

 


Члан 26.


 Средњорочним програмому складу са стратегијом којом се уређује област пољопривреде, утврђују се средњорочни циљеви развоја саветодавних послова у пољопривреди, начин и рокови за остваривање наведених циљева, очекивани резултати и начин финансирања саветодавних послова у пољопривреди.


 Влада доноси Средњорочни програм за период од пет година.


 Надлежни орган аутономне покрајине доноси за територију аутономне покрајине Средњорочни програм за период од пет година.

 


Члан 27.


 Годишњим програмом утврђују се конкретне активности које се односе на обављање саветодавних послова у пољопривреди и подручја на којима се обављају ти послови, обим, рокови и начин спровођења активности, извори, распоред и начин коришћења средстава, као и начин контроле спровођења овог програма.


 Спровођење Годишњег програма обављају привредна друштва из члана 5. став 1. овог закона.


 Ако за одређено подручје нису основана привредна друштва из става 2. овог члана саветодавне послове у пољопривреди из Годишњег програма обављаће правна лица и предузетници која испуњавају услове прописане овим законом по спроведеном конкурсу.


 Влада доноси Годишњи програм на основу Средњорочног програма.


 Надлежни орган аутономне покрајине на основу Средњорочног програма из члана 26. став 3. овог закона доноси Годишњи програм за територију аутономне покрајине.


 Јединица локалне самоуправе може, када постоји потреба, да донесе програм развоја саветодавних послова у пољопривреди на свом подручју, ако има обезбеђена средства.

 


VIII. СРЕДСТВА ЗА ОБАВЉАЊЕ САВЕТОДАВНИХ ПОСЛОВА У ПОЉОПРИВРЕДИ

 


Члан 28.


 Средства за спровођење Годишњег програма из члана 27. ст. 4. и 5. овог закона обезбеђују се у буџету Републике Србије и буџету аутономне покрајине.


 Саветодавни послови у пољопривреди за чије спровођење су обезбеђена средства у буџету једног нивоа власти, не могу се финансирати и из буџета другог нивоа власти.

  


Члан 29.


 Трошкове управног поступка за упис у Регистар, као и трошкове за издавање и обнављање лиценце и израду идентификационе картице сноси подносилац захтева.


 Средства за упис у Регистар, за издавање и обнављање лиценце, као и за израду идентификационе картице подносилац захтева уплаћује на одговарајући рачун за уплату јавних прихода буџета Републике Србије.


 Висина трошкова утврђује се у складу са прописима којима се уређују административне таксе.

 


IX. НАДЗОР

 


Члан 30.


 Надзор над извршавањем одредаба овог закона и прописа донетих на основу овог закона врши Министарство.


 Аутономна покрајина врши инспекцијски надзор над извршавањем послова поверених овим законом.


 Инспекцијски надзор врши се преко пољопривредних инспектора у складу са законом.

 


Члан 31.


 У вршењу послова инспекцијског надзора, пољопривредни инспектор има право и дужност да:


 1) проверава да ли правно лице и предузетник који обавља саветодавне послове у пољопривреди испуњава прописане услове у складу са овим законом;


 2) проверава да ли правно лице и предузетник поштује забране у складу са овим законом;


 3) проверава да ли пољопривредни саветодавац поштује забране у складу са овим законом;


 4) проверава да ли пољопривредни саветодавац поседује лиценцу и да ли она важи, да ли је уписан у Регистар и да ли је запослен у привредном друштву односно правном лицу или код предузетника;


 5) контролише да ли се наменски користе средства за спровођење годишњег програма;


 6) предузме друге мере и радње, у складу са овим законом.

 


Члан 32.


 У вршењу послова из члана 31. овог закона пољопривредни инспектор може да:


 1) наложи решењем извршење мера и радњи у одређеним роковима;


 2) привремено забрани обављање делатности правном лицу и предузетнику који не испуњава услове за обављање саветодавних послова у пољопривреди;


 3) обавести други орган ако постоје разлози за предузимање мера за које је тај орган надлежан;


 4) поднесе пријаву надлежном органу за учињено кривично дело или привредни преступ и поднесе захтев за покретање прекршајног поступка;


 5) привремено забрани правном лицу и предузетнику обављање саветодавних послова у пољопривреди ако обавља производњу инпута и механизације за пољопривреду;


 6) привремено забрани правном лицу и предузетнику обављање саветодавних послова у пољопривреди ако рекламира и промовише произвођаче инпута и механизације и њихове производе супротно члану 6. став 1. тачка 2;


 7) привремено забрани вршење послова пољопривредном саветодавцу који нема лиценцу и није уписан у Регистар;


 8) предузима друге мере и радње, у складу са овим законом.


 На решење пољопривредног инспектора може да се изјави жалба министру у року од осам дана од дана достављања решења.


 Жалба не одлаже његово извршење.

 


Члан 33.


 Правна лица, предузетници и физичка лица над чијим радом се врши инспекцијски надзор дужни су да омогуће инспектору вршење надзора и пруже потребне податке и информације.


 Правна лица, предузетници и физичка лица из става 1. овог члана дужна су да пољопривредном инспектору, као и другим овлашћеним лицима у складу са законом, на његов захтев у одређеном року доставе или припреме податке и материјале који су му потребни за вршење послова инспекцијског надзора.

 


Члан 34.


 Ако у вршењу инспекцијског надзора пољопривредни инспектор утврди да пропис није примењен или је неправилно примењен дужан је да донесе решење којим налаже отклањање утврђених неправилности и одреди рок за њихово отклањање.

 


X. КАЗНЕНЕ ОДРЕДБЕ

 


Члан 35.


 Новчаном казном од 80.000 до 800.000 динара казниће се за привредни преступ правно лице ако:


 1) не испуњава услове за обављање саветодавних послова у пољопривреди (члан 5);


 2) обавља производњу инпута и механизације за пољопривреду и ако рекламира и промовише произвођаче инпута и механизације и њихове производе (члан 6);


 3) пољопривредни саветодавац не испуњава услове из члана 8. овог закона;


 4) запошљава на саветодавним пословима у пољопривреди лице коме је лиценца привремено или трајно одузета (члан 12. став 2);


 5) пољопривредни саветодавац врши и стручне послове у пољопривреди (члан 16. тачка 1).


 За привредни преступ из става 1. овог члана казниће се новчаном казном од 10.000 до 100.000 динара одговорно лице у правном лицу.

 


Члан 36.


 Новчаном казном од 20.000 до 200.000 динара казниће се за прекршај предузетник ако учини радње из члана 35. став 1. овог закона.

 


Члан 37.


 Новчаном казном од 5.000 до 30.000 динара казниће се за прекршај физичко лице ако:


 1) врши саветодавне послове у пољопривреди иако му је лиценца привремено или трајно одузета (члан 12. став 2);


 2) рекламира и промовише произвођаче инпута и механизације и њихове производе (члан 16. тачка 2).

 


XI. ПРЕЛАЗНЕ И ЗАВРШНЕ ОДРЕДБЕ

 


Члан 38.

 Привредна друштва, правна лица и предузетници дужни су да своје пословање ускладе са одредбама овог закона у року од шест месеци од дана ступања на снагу овог закона.


 Лица запослена у привредним друштвима из члана 5. став 1. овог закона која су обављала саветодавне послове у пољопривреди до дана ступања на снагу овог закона могу да наставе да обављају те послове најдуже пет година од дана ступања на снагу овог закона и уписују се у Регистар на период од пет година.


 Лица која су до дана ступања на снагу овог закона стекла сертификате о завршеним тренинзима и обукама у области саветодавних послова у пољопривреди код факултета и института у Републици Србији, као и владиних и невладиних организација страних земаља и ако од дана издавања сертификата до дана ступања на снагу овог закона није протекло више од две године, уписују се у Регистар на период од пет година.


 По истеку периода од пет година од дана уписа у Регистар, лица из ст. 2. и 3. овог члана бришу се из Регистра ако не прибаве лиценцу.

 


Члан 39.


 Подзаконски акти прописани овим законом биће донети у року од шест месеци од дана ступања на снагу овог закона.


 До доношења подзаконских аката из става 1. овог члана примењиваће се подзаконски акти донети на основу Закона о пољопривредној служби („Службени гласник РС”, број 61/91), ако нису у супротности са овим законом.

 


Члан 40.


 Даном ступања на снагу овог закона, престаје да важи Закон о пољопривредној служби („Службени гласник РС”, број 61/91).

 


Члан 41.


 Овај закон ступа на снагу осмог дана од дана објављивања у „Службеном гласнику Републике Србије”.