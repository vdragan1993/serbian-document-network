На основу члана 9. ст. 5. и 6. Закона о ефикасном коришћењу енергије („Службени гласник РС”, број 25/13),
Министар рударства и енергетикe доноси
ПРАВИЛНИК
о начину и роковима достављања података неопходних за праћење спровођења Акционог плана за енергетску ефикасност у Републици Србији и методологији за праћење, проверу и оцену ефеката његовог спровођења
"Службени гласник РС", број 37 од 24. априла 
				2015.
Члан 1.
Овим правилником ближе се уређују начин и рокови достављања података неопходних за праћење спровођења Акционог плана за енергетску ефикасност у Републици Србији (у даљем тексту: Акциони план), као и методологија за праћење, проверу и оцену ефеката спровођења Акционог плана.
Члан 2.
Поједини изрази употребљени у овом правилнику имају следеће значење:
1) мере енергетске ефикасности (мере ЕЕ) су мере за побољшање енергетске ефикасности о којима се достављају подаци у складу са овим правилником;
2) пројекат енергетске ефикасности је низ радњи и активности спроведених са циљем побољшања енергетске ефикасности кроз реализацију једне или више мера енергетске ефикасности, или низ радњи и активности који немају за директни циљ побољшање енергетске ефикасности али је њиховом реализацијом спроведена једна или више мера енергетске ефикасности;
3) орган извештавања је орган државне управе, орган аутономне покрајине или јединице локалне самоуправе који доставља податке у складу са овим правилником; 
4) метода Одоздо – према – горе (метода ОПГ) је поступак израчунавања уштеде енергије настале реализацијом мере ЕЕ, на основу математичких формула и референтних вредности које се дефинишу појединачно за сваку меру;
5) методологија Одоздо – према – горе (методологија ОПГ) је скуп овим правилником прописаних метода ОПГ код којих се за израчунавање уштеда енергије користе исти базични принципи;
6) нормализација је поступак прилагођавања уштеде енергије референтним условима;
7) референтни услови представљају вредност независних чинилаца који утичу на потрошњу енергије у референтној години, у односу на које се спроводи нормализација уштеде енергије;
8) референтна година је година пре спровођења мере ЕЕ, у односу на коју се посматра повећање енергетске ефикасности као резултат реализације појединачне мере ЕЕ; 
9) референтна потрошња енергије је потрошња енергије у референтним условима пре спровођења појединачне мере ЕЕ, која се користи за поређење при израчунавању будућих уштеда енергије;
10) праћење енергетских уштеда је поступак утврђивања смањења потрошње енергије у односу на потрошњу енергије у референтним условима, које је резултат појединачне мере ЕЕ;
11) специфична (јединична) потрошња енергије је показатељ енергетске ефикасности који се израчунава као однос енергије утрошене за неку активност, изражене у мерној јединици за енергију, и мерљивог резултата те активности израженог у физичкој јединици (нпр. тона челика), или чиниоца који утиче на потрошњу енергије (нпр. по домаћинству, по аутомобилу);
12) век трајања мере ЕЕ је очекивано време, изражено у годинама, у којем ће спроведена мера ЕЕ стварати уштеду енергије;
13) јединична годишња уштеда финалне енергије – UFES [kWh/(jed×god)] је уштеда енергије на годишњем нивоу изражена по јединици релевантној за разматрану меру ЕЕ;
14) укупна годишња уштеда финалне енергије – FES [kWh/god] је укупна уштеда енергије на годишњем нивоу која је остварена у оквиру неке мере ЕЕ и/или пројекта.
Други изрази који су употребљени у овом правилнику, а нису дефинисани у ставу 1. овог члана имају значење дефинисано законом којим се уређује област ефикасног коришћења енергије.
Члан 3.
У складу са овим правилником достављају се подаци о реализованим пројектима енергетске ефикасности, односно спроведеним мерама ЕЕ ради праћења спровођења Акционог плана.
Орган извештавања у складу са овим правилником доставља податке о пројектима које финансира или већим делом суфинансира средствима из буџета.
Ако се пројекат енергетске ефикасности финансира средствима обезбеђеним на основу међународног уговора (споразума о кредиту, донацији и сл.) у целини или већим делом, о пројекту извештава орган извештавања коме је додељена надлежност за спровођење пројекта.
Ако пројекат енергетске ефикасности спроводи јавно предузеће, о пројекту извештава орган извештавања у чијој је надлежности јавно предузеће. 
Члан 4.
Орган извештавања доставља министарству надлежном за послове енергетике (у даљем тексту: Министарство) следеће податке: назив органа извештавања, назив и адресу објекта на коме се мера ЕЕ спроводи, податке о власнику објекта, назив пројекта, назив крајњег корисника пројекта, назив субјекта које финансира пројекат, назив спроведене мере ЕЕ, кратак опис мере ЕЕ, време извођења радова (почетак и крај), вредност инвестиције, као и податке о стању објекта, опреме и/или техничког система, односно грађевинског елемената на коме се мера ЕЕ спроводи а који се односе на ситуацију пре и после спровођења мере ЕЕ. 
Подаци из става 1. овог члана достављају се на обрасцима из Прилога 2 – Обрасци за достављање података о мерама ЕЕ, који је одштампан уз овај правилник и чини његов саставни део. Обрасци из Прилога 2. овог правилника објављују се и на интернет страници Министарства.
Уколико пројекат енергетске ефикасности обухвата примену више мера ЕЕ, орган извештавања о свакој примењеној мери доставља податке посебно.
Члан 5.
У складу са овим правилником достављају се подаци о следећим мерама ЕЕ:
– замена извора светлости у јавном осветљењу,
– замена или уградња система осветљења у новим или постојећим стамбеним зградама,
– замена или побољшање система или уградња новог система осветљења или дела компоненти осветљења у новим или постојећим комерцијалним и зградама јавно-услужног сектора,
– реконструкција топлотне изолације одређених делова грађевинског омотача (зидови, кровови, таванице, темељи и сл.) и/или замена прозора у постојећим стамбеним, комерцијалним и зградама јавно-услужног сектора,
– реконструкција грађевинског омотача и система за грејање у постојећим стамбеним, комерцијалним и зградама јавно-услужног сектора,
– замена опреме за грејање у постојећим стамбеним, комерцијалним и зградама јавно-услужног сектора,
– увођење нове грађевинске регулативе за нове стамбене, комерцијалне и зграде јавно-услужног сектора,
– замена или уградња нове опреме за грејање воде у постојећим стамбеним, комерцијалним и зградама јавно-услужног сектора,
– прикључак нове или постојеће стамбене, комерцијалне и зграде јавно-услужног сектора на систем даљинског грејања,
– уградња или замена уређаја за климатизацију номиналне снаге мање од 12 kW у новим и постојећим стамбеним, комерцијалним и зградама јавно-услужног сектора,
– уградња соларног система за грејање потрошне санитарне воде у новим и постојећим стамбеним, комерцијалним и зградама јавно-услужног сектора,
– уштеда примарне енергије из постројења за комбиновану производњу топлотне и електричне енергије, 
– замена возног парка.
Члан 6.
Орган извештавања доставља Министарству податке појединачно за сваки пројекат о коме извештава у складу са чланом 3. овог правилника у року од два месеца од завршетка пројекта.
Орган извештавања доставља Министарству попуњене обрасце из Прилога 2. овог правилника у електронској и штампаној форми. 
Обрасци се попуњавају у складу са упутством које се објављује на интернет страници Министарства.
Штампани образац из става 2. овог члана оверава се печатом и потписом овлашћеног лица органа извештавања.
Члан 7.
Орган извештавања се стара да се техничка и друга документација на основу које се достављају подаци у складу са овим правилником чува у периоду који одговара веку трајања спроведене мере ЕЕ, а најдуже десет година. 
Члан 8.
Министарство може вршити проверу уштеде енергије у складу са законом којим се уређује ефикасно коришћење енергије, настале на основу података које орган извештавања доставља у складу са овим правилником.
Провера тачности података из става 1. овог члана врши се анализом техничке и друге документације из члана 7. овог правилника.
Орган извештавања доставља или даје на увид Министарству документацију из члана 7. овог правилника, ради праћења и провере спровођења Акционог плана.
Члан 9.
Годишња уштеда енергије за мере ЕЕ из члана 5. овог правилника израчунава се применом методологије ОПГ која је дата у Прилогу 1 – Методологија за прорачун уштеда енергије Одоздо-према-горе, који је одштампан уз овај правилник и чини његов саставни део.
Уштеде енергије које су реализоване спровођењем мера ЕЕ у сектору индустрије одређују се применом ОПГ методологије ако је то могуће, или путем енергетских прегледа.
Члан 10.
Јединична годишња уштеда финалне енергије UFES [kWh/(jed×god)] израчунава се као разлика специфичне (јединичне) потрошње енергије израчунате или измерене пре и после спровођења мере ЕЕ, уз примену нормализације, односно поступка прилагођавања уштеде енергије референтним условима.
За израчунавање јединичне годишње уштеде финалне енергије из става 1. овог члана користе се математичке формуле које су дефинисане у методологији из члана 9. став 1. овог правилника појединачно за сваку меру ЕЕ.
Специфична (јединична) потрошња енергије пре примене мере ЕЕ одређује се на основу доступних података о објекту на коме се мера спроводи, или на основу карактеристика уређаја и опреме који се замењују.
У случају недостатка података потребних за обрачун специфичне (јединичне) потрошње енергије из става 3. овог члана користе се препоручене вредности из Прилога 3 – Препоручене вредности за физичке величине које се користе приликом прорачуна уштеда, који је одштампан уз овај правилник и чини његов саставни део.
Укупна годишња уштеда финалне енергије FES [kWh/god] израчунава се као производ јединичне годишње уштеде финалне енергије и величине у којој се јединична уштеда изражава и сабирањем свих појединачних резултата (уштеда) који су остварени у оквиру одређене мере и/или пројекта.
Прописани век трајања појединачно за сваку меру ЕЕ дат је у Прилогу 1. овог правилника.
Члан 11.
Министарство користи податке достављене на основу члана 4. овог правилника и методологију из члана 9. овог правилника ради праћења и оцењивања ефеката спровођења Акционог плана у складу са законом којим се уређује ефикасно коришћење енергије.
Члан 12.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00008/2015-06
У Београду, 3. априла 2015. године
Министар, 
Александар Антић, с.р.
 


Прилог 1 - Методологија за прорачун 
				уштеде енергије одоздо - према - горе


Прилог 2 - Обрасци за достављање 
				података о мерама ЕЕ


Прилог 3 - Препоручене вредности за 
				физичке величине које се користе приликом прорачуна уштеде