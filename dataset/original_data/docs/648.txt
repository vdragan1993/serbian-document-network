На основу члана 13. став 4. Закона о равноправности полова („Службени гласник РС”, број 104/09),
Министар рада и социјалне политике доноси

 

	 
ПРАВИЛНИК
о садржају и начину достављања Плана мера за отклањање или ублажавање неравномерне заступљености полова и годишњег извештаја о његовом спровођењу
"Службени гласник РС", број 89 од 29. новембра 2010.

 

	 
Члан 1.
Овим правилником прописује се садржај и начин достављања плана мера за отклањање или ублажавање неравномерне заступљености полова (у даљем тексту: План мера) и годишњег извештаја о његовом спровођењу (у даљем тексту: Извештај), које сачињавају послодавци који имају више од 50 запослених на неодређено време у радном односу (у даљем тексту: послодавац).
Члан 2.
План мера и Извештај послодавац је дужан да достави министарству надлежном за послове равноправности полова (у даљем тексту: Министарство), у складу са законом. 
Члан 3.
План мера садржи следеће податке:
1) назив, седиште, порески идентификациони број (ПИБ), број и датум решења о упису у Регистар привредних субјеката, матични број и шифру делатности послодавца;
2) укупан број запослених, разврстан по полној структури;
3) укупан број руководећих радних места и извршилачких радних места, у складу са општим актом послодавца, према полној структури запослених;
4) број истоветних радних места, према општем акту послодавца, са различитом нето зарадом која се исплаћује запосленом за пуно радно време, према полној структури;
5) укупан број запослених упућених на стручно усавршавање или обуку за извештајни период, према полној структури запослених;
6) укупан број примљених и отпуштених запослених у извештајном периоду, према полној структури запослених;
7) број жена на породиљском одсуству, као и враћених на рад, за извештајни период;
8) број радних места, према општем акту, за која постоји оправдана потреба прављења разлика по полу, у складу са законом којим се уређује рад;
9) мерама и процедурама које су омогућиле или ће омогућити отклањање или ублажавање неравномерне заступљености полова запослених. 
Члан 4.
Послодавац је дужан да усвоји План мера за сваку календарску годину, најкасније до 31. јануара. 
Послодавац је дужан да усвоји Извештај о спровођењу Плана мера из претходне године најкасније до 31. јануара текуће године, у складу са законом.
Члан 5.
Извештај садржи следеће податке:
1) процедуре које су спроведене и мере које су предузете код послодавца током извештајног периода ради отклањања или ублажавања неравномерне заступљености полова запослених;
2) податке о променама у полној структури запослених у претходној календарској години;
3) податке о променама у броју руководећих и извршилачких радних места, у складу са општим актом послодавца, према полној структури запослених;
4) податке о променама у броју истоветних радних места, према општем акту послодавца, са различитом нето зарадом која се исплаћује запосленом за пуно радно време, према полној структури запослених;
5) податке о променама у укупном броју запослених упућених на стручно усавршавање или обуку, према полној структури запослених;
6) податке о променама у броју радних места, према општем акту послодавца, за која постоји оправдана потреба прављења разлика по полу, у складу са законом којим се уређује рад.
Члан 6.
План мера из претходне године доставља се Министарству заједно са Извештајем о његовом спровођењу, најкасније до 31. марта текуће године.
План мера и Извештај достављају се, по правилу, у писменом облику, а ако је послодавац обезбедио потребне техничке услове, План мера и Извештај могу се доставити Министарству и у електронској форми.
Члан 7.
Достављени планови мера и извештаји чувају се у складу са законом и прописима којима се уређује канцеларијско пословање органа државне управе.
Подаци из достављених годишњих планова мера и извештаја користе се ради спровођења анализе стања и предлагање мера у области унапређења родне равноправности, у складу са законом.
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 24. децембра 2010. године.
 
 
Број 110-00-00001/2010-01
У Београду, 15. новембра 2010. године 
Министар,
Расим Љајић, с.р.