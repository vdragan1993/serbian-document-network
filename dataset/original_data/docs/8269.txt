На основу члана 26. став 4. Закона о Централном регистру обавезног социјалног осигурања (,,Службени гласник РС”, број 30/10),
Министар рада, запошљавања и социјалне политике доноси
 
ПРАВИЛНИК
о чувању, заштити и сигурности података у оквиру информационог система Централног регистра обавезног социјалног осигурања

	"Службени гласник РС", број 29 од 29. марта 2013.
 
Садржина правилника
Члан 1.
Овим правилником уређују се процедуре чувања, заштите и сигурности података информационог система Централног регистра обавезног социјалног осигурања (у даљем тексту: информациони систем Централног регистра).
Циљеви заштите информационог система
Члан 2.
Циљеви заштите информационог система Централног регистра су:
1) очување поверљивости података, чиме се онемогућава неауторизован увид и коришћење података из информационог система Централног регистра;
2) заштита интегритета података, чиме се онемогућава измена података и гарантује аутентичност података;
3) очување расположивости података, чиме се омогућава реконструкција података у случају њиховог намерног или ненамерног оштећења.
Заштита из става 1. овог члана обезбеђује се кроз заштиту приступа рачунарској опреми и мрежи, која се реализује на мрежном нивоу кроз специјализоване хардверске компоненте и уз употребу протокола заштите, као и кроз заштиту приступа подацима.
Чување, заштита и сигурност података Централног регистра
Члан 3.
Централни регистар је одговоран за чување, заштиту и сигурност података у оквиру информационог система Централног регистра, што подразумева:
1) заштиту од неовлашћеног приступа ресурсима који су предмет заштите, њихово неовлашћено коришћење или манипулације базом података информационог система од стране интерних и екстерних корисника;
2) заштиту интегритета података, њихову расположивост и неовлашћени увид у поверљиве податке;
3) заштиту базе података од вируса и осталих облика малициозних кодова;
4) осигурање преноса података из Јединствене базе интерним и екстерним корисницима;
5) чување података и управљање сигурносним копијама базе података у оквиру информационог система;
6) политику преносних рачунара у погледу приступа бази података Јединствене базе и чувања података у јединственој бази;
7) осигурање континуитета активности у случају пожара, поплаве, земљотреса или друге непогоде која се сматра резултатом више силе и која доводи до неуобичајеног прекида у раду информационог система;
8) повраћај сачуваних података у случају губитка, оштећења или уништења рачунарске опреме информационог система;
9) тестирање јединствене базе података ради откривања сигурносних проблема на редовној основи и након инсталирања нових верзија Јединствене базе података;
10) инсталирање софтверске надоградње ради уклањања сигурносних проблема који се установе на Јединственој бази у оквиру информационог система или на повезаном софтверу;
11) праћење сигурносних инцидената у бази података информационог система ради предузимања корективних мера;
12) управљање сигурносним инцидентима, едукација и обука свих овлашћених особа ради стицања потребних знања о чувању и сигурности података;
13) физички приступ и заштита базе података у оквиру информационог система и рачунарске опреме;
14) одржавање рачунарске опреме информационог система.
Мере заштите приступа информационом систему
Члан 4.
Мере заштите приступа информационом систему Централног регистра су:
1) аутентификација – која представља процес утврђивања идентитета особе која жели да приступи информационом систему Централног регистра;
2) ауторизацију – која представља право приступа и дозвољених операција за аутентификовано лице;
3) заштита тајности – што подразумева шифровање података у циљу спречавања неовлашћеног увида;
4) непорицање одговорности – што подразумева обезбеђење доказа да је неко извршио одређену радњу, односно трансакцију.
Реализација система заштите информационог система Централног регистра подразумева обавезну примену квалификованих електронских сертификата за приступ преко Портала и аутентификацију трансакција, као и за аутентификацију приступа Веб сервисима.
Аутентификација приступа сервисима од стране државних органа и организација, са којима Централни регистар врши размену података подразумева и обавезну примену серверских сертификата.
Изузетно, осигураници и осигурана лица, који имају право увида у личне податке који се односе на осигурање, могу приступити информационим систему Централног регистра на основу јединственог броја и лозинке, које додељује Централни регистар.
Приступ информационом систему Централног регистра
Члан 5.
Централни регистар управља корисничким налозима, правима приступа и корисничким лозинкама за интерне и екстерне кориснике јединствене базе Централног регистра.
Централни регистар дужан је да обезбеди приступ подацима у оквиру информационог система само од стране овлашћених лица.
Сваки приступ информационом систему мора бити аутоматски забележен јединственим идентификатором лица у бази података јединственог система, са тачним временом приступа.
О сазнањима у вези са покушајима неовлашћеног приступа информационом систему Централног регистра, администратори Јединствене базе података дужни су да обавесте овлашћено лице.
Физичка заштита података информационог система и чување безбедносних копија
Члан 6.
Ради обезбеђења непрекидног функционисања информационог система, Централни регистар обезбеђује физичку заштиту података примарног информационог система, формирањем секундарне базе података и секундарног рачунарског система. 
	
Секундарна база података и секундарни рачунарски систем морају бити удаљени од места на коме се налази примарни информациони систем.
Локације из ст. 1. и 2. овог члана морају бити на адекватан начин заштићене од пожара и поплава, као и имати 24-сатни безбедносни систем.
Приступ локацијама на којима се налазе базе података информационог система и чувају безбедносне копије имају само овлашћена лица.
Одржавање, поправка и повлачење из употребе опреме за информациони систем
Члан 7.
Централни регистар обезбеђује одржавање рачунарске опреме за информациони систем а, у случају поправки, претходно спрема безбедносне копије података, како би се спречио губитак података.
Одржавање и поправка рачунарске опреме, врши се искључиво под надзором овлашћених запослених у Централном регистру.
У случају повлачења рачунарске опреме из информационог система, сви подаци претходно морају бити трајно и сигурно избрисани.
Завршна одредба
Члан 8.
Овај правилник ступа на снагу осмог дана од дана објављивања у ,,Службеном гласнику Републике Србије”.
 
Број 110-00-00172/2013-07
У Београду, 14. марта 2013. године
Министар,
Јован Кркобабић, с.р.