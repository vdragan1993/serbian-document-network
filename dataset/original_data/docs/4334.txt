На основу члана 104. Закона о привредним друштвима („Службени гласник РС”, број 125/04) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
Влада доноси
 
 
ОДЛУКУ
о изменама и допунама оснивачког акта Производног предузећа експорт импорт д.о.о. „Врело-Прохорово” Бујановац, Бујановачка Бања
„Службени гласник РС“, број 70 од 30. септембра 2010.
 
 
I. ОСНОВНЕ ОДРЕДБЕ
 
Члан 1.
Производно предузеће експорт импорт д.о.о. „Врело-Прохорово”, са п.о. Бујановачка Бања, Бујановац организује се као једночлано друштво са ограниченом одговорношћу (у даљем тексту: Друштво) и послује у складу са прописима којима се уређује положај привредних друштава.
 
Члан 2.
Производно предузеће експорт импорт д.о.о. „Врело-Прохорово” са п.о. Бујановачка Бања основано је одлуком радничког савета Друштвеног предузећа за обављање здравствене делатности, производњу, промет и угоститељство „Врело” Бујановачка Бања, о организовању Холдинг система, број 243 од 27. фебруара 1996. године, као друштво са ограниченом одговорношћу и друштвеним капиталом, а регистровано је решењем Привредног суда у Лесковцу ФИ. број 253/96 од 1. марта 1996. године о упису оснивања. Сходно Закону о регистрацији привредних субјеката Решењем Агенције за привредне регистрe БД број 28419/05 од 1. јула 2005. године извршена је регистрација превођења привредног субјекта у Регистар привредних субјеката.
Одлуком органа управљања о статусној промени извршено је спајање уз припајања Трговинског предузећа експорт импорт д.о.о. „Врело-Промет” Бујановачка Бања Производном предузећу експорт импорт д.о.о. „Врело-Прохорово”, Бујановачка Бања број 4/01-363 од 15. августа 2006. године и Одлуке број 3/01-272 од 14. јуна 2006. године. На одлукама о статусној промени Влада је својим Решењем број 023-8572/06 од 21. септембра 2006. године („Службени гласник РС”, број 79/06) дала сагласност.
На основу Закључка Владе 05 број 46-53/2010 од 14. јануара 2010. године којим је утврђен удео државне својине од 100% у средствима која користи Производно предузеће експорт импорт д.о.о. „Врело-Прохорово” п.о. Бујановачка Бања из Бујановца, закључен је Споразум о уделу државне својине између Републичке дирекције за имовину Републике Србије у име Републике Србије и Производног предузећа експорт импорт д.о.о. „Врело-Прохорово” п.о. Бујановачка Бања, Бујановац.
 
Члан 3.
Друштво послује средствима у државној својини.
Друштво има својство правног лица.
Друштво у правном промету са трећим лицем има сва овлашћења и иступа у своје име и за свој рачун.
 
II. ПОСЛОВНО ИМЕ И СЕДИШТЕ
 
Члан 4.
Друштво послује под следећим именом:
Привредно друштво експорт импорт д.о.о. „Врело-Прохорово” Бујановачка Бања, Бујановац.
Скраћено пословно име Друштва је: ДОО „Врело-Прохорово”, Бујановачка Бања.
 
Члан 5.
Седиште Друштва је у Бујановачкој Бањи б.б., Бујановац.
 
III. ПЕЧАТ И ШТАМБИЉ ДРУШТВА
 
Члан 6.
Друштво има свој печат.
Печат Друштва је округлог облика, пречника 32 mm, на коме је исписано пословно име и седиште Друштва, на српском језику, ћириличким писмом.
Штамбиљ Друштва је правоугаоног облика димензије 55 x 25 mm, на коме је исписано пословно име и седиште Друштва, на српском језику ћириличким писмом.
 
IV. ПОДАЦИ О ОСНИВАЧУ
 
Члан 7.
Оснивач Друштва је Република Србија за коју на основу законских овлашћења оснивачка права врши Влада, Београд Немањина 11 (у даљем тексту: Оснивач).
 
V. ДЕЛАТНОСТ ДРУШТВА
 
Члан 8.
Претежна делатност Друштва је:
15981 – производња минералне воде.
Поред делатности из става 1. овог члана Друштво обавља и следеће делатности:
15982 – производња освежавајућих напитака,
52110 – трговина на мало прехрамбеним производима.
Друштво може обављати и друге делатности у спољнотрговинском промету у оквиру своје делатности, у складу са законом и овом одлуком.
 
VI. ОСНОВНИ КАПИТАЛ
 
Члан 9.
Основни капитал Друштва према књиговодственој вредности на дан 31. децембра 2009. године износи 1.826.615,83 евра, односно 175.152.000.00 динара, изражен по средњем курсу евра који је важио на дан прерачуна, по потврди Удружења банака Србије 0501 број 6/2-84433 од 30. јуна 2010. године. 
Средства која користи Друштво чини:
– право на коришћења на следећим непокретностима то:
катастарска парцела 3613 ливада класе 3 површине 547 m², катастарска парцела 3636/1 земља уз зграду површине 1417 m², катастарска парцела 3636/3 земљиште уз зграду површине 1636 m² и катастарска парцела 3637/1 ливада класе 3 површине 308 m². Све уписано ЛН брoj 1543 КО Бујановац.
– пословни простор фабрике: 
Погон за флаширање минералне воде 222.22 m², магацин 62.95 m², канцеларије 12.53 m², старење вина 72.74 m², компресор 25.08 m², трем 59.01 m², дуваљка и компресор 140.93 m² хладњача 205.42 m² укупна површина објекта 800.88 m². 
Средства из става 2. овог члана чине и друге непокретности, покретне ствари, новчана средства и хартије од вредности, као и права и обавезе које Производно предузеће експорт импорт д.о.о. Бујановачка Бања, „Врело-Прохорово” Бујановац користи на дан 18. марта 2010. године.
 
VII. РАСПОДЕЛА ДОБИТИ
 
Члан 10.
Добит Друштва, утврђенa у складу са законом, може се расподелити за повећање основног капитала, резерве или друге намене, у складу са законом и овом одлуком. 
 
VIII. ЗАСТУПАЊЕ ДРУШТВА
 
Члан 11.
Друштво у пословима унутрашњег и спољнотрговинског промета заступа директор Друштва, без ограничења, у складу са законом.
Директор може у оквиру својих овлашћења дати другом лицу писмено пуномоћје за заступање Друштва.
 
IX. СКУПШТИНА ДРУШТВА
 
Члан 12.
Овлашћења Скупштине Друштва врши Оснивач, преко овлашћених представника. 
Одлуку о одређивању и разрешењу председника и чланова Скупштине доноси Оснивач.
 
Члан 13.
Скупштина Друштва одлучује о:
1) избору и разрешењу директора Друштва;
2) одобравању финансијских извештаја;
3) доношењу годишњег програма рада и пословања Друштва;
4) именовању интерног ревизора и утврђивању накнаде за његов рад;
5) повећању и смањењу основног капитала Друштва;
6) промени делатности;
7) утврђивању зараде директора;
8) статусним променама, промени права форме и престанку Друштва;
9) промени пословног имена и седишта Друштва;
10) давању одобрења на правне послове директора и других повезаних лица са Друштвом,
11) стицању, продаји, давању у закуп, залагања или другом располагању имовином велике вредности у складу са законом којим се уређује правни положај привредних друштва;
12) измени оснивачког акта;
13) образовању огранка Друштва и давању пословног пуномоћја огранцима;
14) другим питањима из делокруга Скупштине у складу са законом и овом одлуком.
 
X. ДИРЕКТОР ДРУШТВА
 
Члан 14.
Директора Друштва бира и разрешава Скупштина. 
Директор се бира на период од четири године. 
Директор је у радном односу у Друштву са пуним радним временом на неодређено време.
 
Члан 15.
Директор Друштва:
1) заступа Друштво;
2) организује и води пословање Друштва, у складу са законом и овом одлуком; 
3) стара се о законитости рада и одговара за законитост рада Друштва; 
4) предлаже доношење одлука из делокруга скупштине Друштва;
5) спроводи одлуке Скупштине Друштва;
6) одлучује о правима, обавезама и одговорностима запослених, у складу са законом којим се уређују радни односи;
7) доноси акт о организацији и систематизацији послова и друге опште акте Друштва;
8) обавља и друге послове у складу за законом и овом одлуком који нису у делокругу Скупштине Друштва.
 
XI. ИНТЕРНИ РЕВИЗОР
 
Члан 16.
Интерни ревизор:
1) контролише веродостојност и комплетност финансијских извештаја Друштва;
2) контролише усклађеност пословања Друштва са законом, годишњим програмом рада и пословања Друштва;
3) обавља и друге послове у складу са законом.
 
Члан 17.
Интерни ревизор извештава Скупштину Друштва о:
1) веродостојности и потпуности финансијских извештаја Друштва;
2) основаности предлога за расподелу добити; 
3) друга питања од значаја за оцену законитости и целисходности поступања у спровођењу пословне политике у пословању Друштва.
Интерни ревизор подноси извештај о питањима из става 1. овог члана најмање једанпут годишње, приликом разматрања годишњег финансијског извештаја, а по потреби и у току године када то затражи Скупштина Друштва.
 
XII. АКТИ И ДОКУМЕНТИ ДРУШТВА
 
Члан 18.
У Друштву се води књига удела, са подацима и на начин прописан законом којим се уређује правни положај привредних друштава. 
 
Члан 19.
У Друштву се води књига одлука. 
У књигу одлука се уносе одлуке које доноси Скупштина у складу са овом одлуком.
 
Члан 20.
Акти Друштва су правилници и одлуке којима се, у складу са законом уређују одређена питања. 
Измене и допуне правилника и одлука врше се на начин и по поступку који су одређени за њихово доношење.
 
Члан 21.
Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
 
Члан 22.
Друштво је дужно да држи и чува све акте и документе Друштва, у складу са законом којим се уређује правни положај привредних друштава. 
 
XIII. ЗАШТИТА ЖИВОТНЕ СРЕДИНЕ
 
Члан 23.
Друштво је при обављању делатности, дужно да се стара о заштити животне средине, у складу са законом.
 
XIV. ПРЕСТАНАК ДРУШТВА
 
Члан 24.
Друштво престаје:
1) одлуком Скупштине Друштва; 
2) статусном променом која води престанку рада Друштва; 
3) стечајем или ликвидацијом;
4) у другим случајевима предвиђеним законом.
 
XV. ПРЕЛАЗНЕ И ЗАВРШНЕ ОДРЕДБЕ
 
Члан 25.
Запослени у Производном предузећу експорт импорт д.о.о. „Врело-Прохорово” п.о. Бујановачка Бања, Бујановац, настављају да раде у Друштву, а своја права и обавезе остварују у складу са законом и општим актом Друштва.
 
Члан 26.
Друштво ће општа акта ускладити са овом одлуком у року од три месеца од дана регистрације Друштва у Регистар привредних субјеката.
 
Члан 27.
До избора директора Друштва, дужност директора обављаће, у својству вршиоца дужности директора Друштва, Ненад Митровић, ЈМБГ 2010973742528, који ће извршити и судску оверу ове одлуке у складу са законом.
 
Члан 28.
Ову одлуку објавити у „Службеном гласнику Републике Србије”.
 
 
05 број 023-5997/2010-1
У Београду, 16. септембра 2010. године
Влада
Председник,
др Мирко Цветковић, с.р.