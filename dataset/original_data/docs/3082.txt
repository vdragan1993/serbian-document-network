На основу члана 102. став 2, члана 105. став 4, члана 150. став 
1. и члана 217. став 3, а у вези са чланом 241. и чланом 262. став 1. тачка 1. 
Закона о тржишту капитала („Службени гласник РС”, број 31/2011),
Комисија за хартије од вредности доноси
 
 
ПРАВИЛНИК
о давању сагласности на стицање квалификованог 
учешћа у капиталу берзе, брокерско-дилерског друштва и Централног регистра, 
депоа и клиринга хартија 
од вредности
"Службени гласник РС", број 89 од 25. новембра 2011.
 
 
Члан 1.
Овим правилником се уређује стицање квалификованог учешћа у капиталу берзе, 
брокерско-дилерског друштва и Централног регистра, депоа и клиринга хартија од 
вредности, а нарочито:
1. начин и услови за стицање квалификованог учешћа;
2. захтев и документација неопходна за давање сагласности Комисије за хартије 
од вредности на стицање квалификованог учешћа у капиталу наведених субјеката.
 
Члан 2. 
Изрази који се користе у овом правилнику имају следеће значење:
1. Комисија је Комисија за хартије од вредности;
2. Закон је Закон о тржишту капитала („Службени 
гласник РС”, број 31/2011);
3. Берза је организатор тржишта;
4. Централни регистар је Централни регистар, депо 
и клиринг хартија од вредности;
5. Квалификовано учешће је посредно или 
непосредно учешће у капиталу берзе, брокерско-дилерског друштва или Централног 
регистра које представља најмање 10% учешћа у капиталу, праву гласа или које 
омогућава остваривање значајног утицаја на управљање тим правним лицем у коме се 
поседује учешће;
6. Претходна сагласност значи да нико не може 
стећи квалификовано учешће без сагласности Комисије.
 
Члан 3. 
(1) Обрасци који се наводе у овом правилнику су објављени на интернет 
страници Комисије.
(2) Обрасци из става 1. овог члана се достављају Комисији у писаном, односно 
електронском облику и морају бити попуњени уредно, читљиво и без накнадног 
преправљања.
(3) Документација која се прилаже уз захтеве прописане овим правилником 
подноси се у оригиналу или овереној фотокопији и не може бити старија од 60 
дана.
(4) Страна правна и физичка лица достављају:
1. документацију у оригиналу на страном језику, односно фотокопију која је 
оверена код нотара са апостилом и
2. оригинал превода те документације сачињен од стране овлашћеног судског 
тумача. 
 
Члан 4. 
Када физичко или правно лице, односно лица која су блиско повезана 
(потенцијални стицалац), изузимајући Републику, донесе одлуку да посредно или 
непосредно стекне, односно увећа учешће, тако да проценат акција са правом гласа 
или учешћа у капиталу субјеката наведеним у члану 1. овог правилника достигне 
или пређе 10%, 20%, 33% или 50% учешћа у капиталу тог субјекта, дужно је да 
Комисији поднесе захтев за давање претходне сагласности за стицање 
квалификованог учешћа.
 
Захтев
 
Члан 5.
(1) Захтев за стицање квалификованог учешћа подноси се на обрасцу 
Квалификовано учешће. 
(2) Правно лице које намерава да стекне или повећа проценат квалификованог 
учешћа, уз захтев, подноси Комисији следећу документацију: 
1. обрасцу Упитник – квалификовано учешће – правна лица;
2. извод из регистра привредних субјеката за подносиоца захтева и његове 
осниваче;
3. извод из јединствене евиденције акционара (уколико је акционар – 
акционарско друштво), односно доказ из другог одговарајућег јавног регистра који 
садржи листу 10 акционара/чланова са највећим учешћем у капиталу;
4. податке о томе да ли то лице има значајно учешће (преко 25%) у капиталу у 
другим правним лицима, у смислу закона којим се уређују привредна друштва 
(апсолутни и процентуални износ њиховог власништва и датум стицања, као и извод 
из регистра привредних субјеката за та лица);
5. доказ о подобности и поузданости који укључује:
– финансијске извештаје (и консолидоване, уколико постоје) са мишљењем 
екстерног ревизора за последње три године; односно за последњу годину, уколико 
лице није обвезник ревизије,
– извештај о бонитету;
6. доказ да не подлеже правним последицама осуде, у смислу Закона;
7. доказ надлежног органа управе о измирењу пореза;
8. извештајe пословних банака о стању и промету на рачунима подносиоца 
захтева у тим банкама у претходних 30 дана пре подношења захтева;
9. извештај Кредитног бироа или друге одговарајуће иностране институције;
10. изјаву о укупној задужености стицаоца код домаћих и страних правних и 
физичких лица, са спецификацијом тих лица и износима задужења;
11. доказ о обезбеђеним средствима за стицање квалификованог учешћа и 
доказ/изјава о пореклу средстава (извод са новчаног рачуна, извод из земљишних 
књига, решење пореске управе, извод из регистра хартија од вредности, односно 
привредних субјеката);
12. кратак приказ пословних активности тог лица у последње три године (или 
краће, ако не постоји три године), са планом планираног даљег развоја;
13. сагласност надлежног органа стране државе (или мишљење) о намераваном 
стицању (уколико је друштво стицалац страно правно лице);
14. доказ о уплаћеној накнади према Правилнику о тарифи Комисије.
(3) Уколико правно лице подноси захтев, неопходно је да је, пре подношења 
захтева, уписан у регистар привредних субјеката најмање годину дана, односно да 
има бар један ревидирани финансијски извештај. 
(4) Физичко лице које намерава да стекне или повећа проценат квалификованог 
учешћа, уз захтев, подноси Комисији следећу документацију: 
1. образац Упитник – квалификовано учешће – физичка лица;
2. фотокопију личне карте за домаће лице, односно пасоша, за страно лице;
3. пословну биографију; 
4. извод из регистра привредних субјеката уколико то лице има значајно учешће 
(преко 25%) у капиталу у правним лицима, у смислу закона којим се уређују 
привредна друштва (апсолутни и процентуални износ њиховог власништва и датум 
стицања, као и извод из регистра привредних субјеката за та лица);
5. доказ о подобности и поузданости који укључује:
– препорука правног лица код кога је физичко лице било или је још увек 
запослено (препорука садржи мишљење о професионалним и етичким квалитетима тог 
лица) или други одговарајући доказ,
– доказ да не подлеже правним последицама осуде, у смислу Закона;
6. доказ надлежног органа управе о измирењу пореза;
7. извештајe пословних банака о стању и промету на рачунима подносиоца 
захтева у тим банкама у претходних 30 дана пре подношења захтева;
8. извештај Кредитног бироа или друге одговарајуће иностране институције;
9. изјаву о укупној задужености стицаоца код домаћих и страних правних и 
физичких лица, са спецификацијом тих лица и износима задужења;
10. доказ о обезбеђеним средствима за стицање квалификованог учешћа и 
доказ/изјава о пореклу средстава (извод са новчаног рачуна, извод из земљишних 
књига, решење пореске управе, извод из регистра хартија од вредности, односно 
привредних субјеката);
11. доказ о уплаћеној накнади према Правилнику о тарифи Комисије.
(5) Подносиоци захтева из става 1. овог члана достављају и додатну 
документацију, по захтеву Комисије.
 
Члан 6.
Уколико се намераваним стицањем квалификованог учешћа омогућава значајно 
учешће на пословање субјеката наведених у члану 1. овог правилника, поред 
документације наведене у члану 5. потенцијални стицалац је дужан да достави и:
1. пословни план и стратегију друштва у коме стиче квалификовани удео;
2. планиране промене у организационој, управљачкој и кадровској структури.
 
Члан 7.
Поред документације наведене у претходним члановима, Комисија може, у току 
обраде захтева да затражи и другу документацију коју оцени да би била неопходна 
за одлучивање по предметном захтеву, а нарочито информације и документацију 
предвиђене законом којим се регулише спречавање прања новца и финансирање 
тероризма.
 
Одлучивање Комисије
 
Члан 8. 
(1) Приликом одлучивања о захтеву из члана 5. овог правилника, Комисија 
оцењује подобност и поузданост предложеног стицаоца и финансијску оправданост 
предложеног стицања користећи, поред критеријума предвиђених Законом, и следеће:
1. за стицаоце – правна лица:
– финансијски положај и успешност пословања,
– изворе средстава којим се финансира стицање квалификованог учешћа,
– утицај стицања квалификованог учешћа на финансијски положај тог лица,
– да ли ће инвестиционо друштво бити у могућности да испуњава захтеве из 
Закона, као и других закона, а посебно да ли група чији ће део постати, има 
одговарајућу структуру која омогућава адекватно спровођење надзора, размену 
података између надлежних тела, разграничење надлежности;
2. за стицаоце – физичка лица:
– изворе средстава којим се финансира стицање квалификованог учешћа,
– податке о укупној задужености,
– репутацију и искуство предложеног стицаоца, а посебно:
– да ли је лице било, или је тренутно, предмет испитивања због кршења обичаја 
или стандарда другог домаћег или страног регулаторног органа, организације која 
обавља функцију Централног регистра, берзе, професионалног удружења или органа 
државне управе или агенције,
– да ли је лице било директор или члан управе привредног субјекта или друге 
организације над којом је покренут стечаj или којој је одбијено давање дозволе 
за рад или је иста одузета.
(2) Комисија може, за сврхе одлучивања по поднетом захтеву, позвати на 
интервју у просторијама Комисије физичко лице – подносиоца захтева, односно 
заступника правног лица.
 
Члан 9.
(1) Комисија ће приликом процене подобности и поузданости потенцијалног 
стицаоца, као и финансијске оправданости предложеног стицања, сарађивати са 
другим надлежним органима. 
(2) Уколико надлежни орган донесе мишљење поводом предложеног стицања, 
Комисија ће узети ово мишљење у обзир приликом доношења своје одлуке.
 
Закључак о одбацивању
 
Члан 10.
Уколико Комисија на основу достављене документације не може да одлучи по 
предметном захтеву, а из разлога што је она неразумљива или непотпуна или садржи 
неке друге недостатке који спречавају поступање по захтеву, а које подносилац 
није отклонио у накнадно остављеном року, донеће закључак о одбацивању поднетог 
захтева.
 
Решење о давању сагласности
 
Члан 11.
(1) Комисија доноси решење о давању сагласности за стицање квалификованог 
учешћа у року од 60 радних дана од дана пријема уредног захтева, уколико се на 
основу достављене документације може закључити да су лица која намеравају да 
стекну квалификовано учешће подобна и поуздана и да им је финансијски положај 
такав да се може претпоставити да неће имати негативан утицај на пословање 
друштва. 
(2) Уколико Комисија не одбије захтев у року за процену у писаној форми, 
сматра се да је сагласност дата.
 
Члан 12.
(1) Решењем о давању сагласности Комисија може да одреди и максималан рок за 
окончање предложеног стицања и да га продужи када је потребно, а на образложен 
захтев стицаоца.
(2) У случају да лице које је добило сагласност за стицање квалификованог 
учешћа не стекне ово учешће у року који је одредила Комисија, дата сагласност 
престаје да важи.
 
 Решење о одбијању
 
Члан 13.
Комисија ће донети решење о одбијању поднетог захтева уколико се на основу 
достављене документације може закључити да лица која намеравају да стекну 
квалификовано учешће нису подобна и поуздана, односно да им је финансијски 
положај такав да се може претпоставити да ће имати негативан утицај на пословање 
друштва, као и да блиска повезаност физичких или правних лица која су у позицији 
да контролишу или врше значајан утицај на субјекта из члана 1. овог правилника 
спречава ефикасно вршење надзорне функције Комисије.
 
Промене околности након доношења решења
 
Члан 14.
Уколико је дошло до промене околности у погледу подобности, поузданости или 
финансијског положаја лица коме је одобрено стицање квалификованог учешћа, а те 
промене су такве да би довеле до решења о одбијању захтева, Комисија доноси 
решење којим:
1. укида решење о давању претходне сагласности, 
2. одузима право гласа по основу власништва изнад 10% акција од укупног броја 
гласова, односно капитала друштва и
3. налаже лицу које има квалификовано учешће, да отуђи потребан број акција, 
тако да његово учешће падне испод 10% од укупног броја гласова у скупштини 
друштва у року од 90 дана од дана пријема решења.
 
Стицање квалификованог учешћа без сагласности Комисије
 
Члан 15.
Централни регистар је дужан да без одлагања обавести Комисију о преласку, 
односно спуштању испод 10%, 20%, 33% или 50% учешћа акционара у укупном капиталу 
берзе, брокерско-дилерских друштава и самог Централног регистра. 
 
Члан 16.
Уколико физичко или правно лице стекне квалификовано учешће у капиталу 
субјеката наведених у члану 1. овог правилника без сагласности Комисије, 
Комисија доноси решење којим:
1. одузима право гласа које произлази из тако стеченог квалификованог учешћа 
и
2. налаже продају/отуђење тако стеченог квалификованог учешћа.
 
Обавештавање Комисије о смањењу квалификованог учешћа
 
Члан 17.
Физичко или правно лице које донесе одлуку да посредно или непосредно смањи 
проценат квалификованог учешћа у субјектима наведеним у члану 1. овог 
правилника, дужно је да о томе претходно обавести Комисију и да наведе висину 
намераваног смањења учешћа.
 
Обавештавање Комисије о акционарима са квалификованим учешћем

 
Члан 18.
(1) Берза, брокерско-дилерска друштва и Централни регистар једанпут годишње 
обавештавају Комисију о акционарима који имају квалификовано учешће и величини 
њихових учешћа.
(2) Обавештење из става 1. овог члана се доставља у оквиру годишњих 
извештаја. 
 
Завршнa одредбa
 
Члан 19.
Овај правилник ступа на снагу осмог дана од дана објављивања у „Службеном 
гласнику Републике Србије”. 
 
Број 2/0-01-656/1-11
У Београду, 15. новембра 2011. године 
Председник Комисије,
др Зоран Ћировић, с.р.