На основу члана 58. став 2. и члана 62. став 2. Закона о железници ("Службени 
гласник РС", број 18/05),


Министар за капиталне инвестиције доноси


 


ПРАВИЛНИК


о условима за издавање и садржину сертификата о безбедности за превоз у 
железничком саобраћају
„Службени гласник РС“, број 39 од 9. 
маја 2006.


 


Члан 1.


Овим правилником ближе се прописују услови за издавање сертификата о безбедности 
за превоз у железничком саобраћају (у даљем тексту: сертификат), као и његова 
садржина.


Члан 2.


Јавном предузећу, другом облику предузећа, другом правном лицу или предузетнику 
(у даљем тексту: превозник), односно имаоцу индустријске железнице издаје се 
сертификат, ако испуњава следеће услове:




1) да су железничка возна средства технички исправна у складу са прописима и 
стандардима којима се уређује безбедност железничког саобраћаја;




2) да је особље ангажовано у управљању и коришћењу железничких возних средстава 
стручно оспособљено и здравствено способно у складу са прописима и стандардима 
којима се уређује безбедност железничког саобраћаја;




3) да има организовану службу за надзор над обављањем превоза у железничком 
саобраћају.


Члан 3.


Превозник, односно ималац индустријске железнице испуњава услов у погледу 
техничке исправности возних средстава за издавање сертификата, ако:

1) има употребне дозволе и потврде о техничкој исправности за свако вучно возило 
са техничком документацијом по серијама;




2) уредно евидентира податке о вучним возилима по врсти вуче, серијским и 
индивидуалним бројевима;




3) има употребне дозволе и потврде о техничкој исправности за свако вучено возно 
средство са техничком документацијом по серијама;




4) уредно евидентира податке о путничким и теретним колима по серијама, са 
индивидуалним бројевима кола;




5) има списак прописа и стандарда којима се уређује техничка исправност и 
коришћење возних средстава;




6) има изјаву одговорног лица да се возна средства одржавају у складу са 
прописима за одржавање возних средстава.


Члан 4.


Превозник, односно ималац индустријске железнице испуњава услов у погледу 
стручне оспособљености и здравствене способности лица која раде на пословима 
управљања и коришћења железничких возних средстава за издавање сертификата, ако:




1) су лица која раде на пословима управљања и коришћења железничких возних 
средстава стручно оспособљена и здравствено способна у складу са прописима 
којима се уређује безбедност железничког саобраћаја;




2) уредно евидентира податке о радним местима, стручној спреми и броју лица која 
раде на пословима управљања и коришћења железничких возних средстава;




3) има списак прописа којима се уређује стручна оспособљеност и здравствена 
способност лица која раде на пословима управљања и коришћења железничких возних 
средстава;




4) има изјаву одговорног лица да лица која раде на пословима управљања и 
коришћења железничких возних средстава испуњавају услове у погледу стручне 
оспособљености и здравствене способности, у складу са прописима којима се 
уређује безбедност железничког саобраћаја.


Члан 5.


(1) Податке из члана 3. тач. 2) и 4) и члана 4. тачка 2) овог правилника, 
превозник, односно ималац индустријске железнице, евидентира на Обрасцу 1 , који 
је одштампан уз овај правилник и чини његов саставни део.


(2) Изјаве одговорног лица из члана 3. тачка 6) и члана 4. тачка 4) дају се на 
Обрасцу 2 и Обрасцу 3 , који су одштампани уз овај правилник и чине његов 
саставни део.


Члан 6.


Превозник, односно ималац индустријске железнице испуњава услов у погледу службе 
за надзор над обављањем превоза у железничком саобраћају, ако има:




1) општи акт којим се уређује организација службе за надзор;




2) организациони дијаграм службе за надзор;




3) списак лица са називом радног места и стручном спремом која су овлашћена за 
обављање надзора.


Члан 7.


Захтев превозника, односно имаоца индустријске железнице за издавање сертификата 
садржи:




1) податке о подносиоцу захтева (пословно име, седиште, број и датум решења о 
упису у регистар привредних субјеката);




2) име и презиме и адресу одговорног лица и




3) документа из члана 3 , члана 4. тач. 2) до 4) и члана 6. овог правилника.


Члан 8.


(1) Сертификат садржи нарочито:




1) врсту превоза за који се сертификат издаје;




2) преглед вучних возила са серијским и индивидуалним бројевима;




3) преглед путничких, односно теретних кола са индивидуалним бројевима, и




4) квалификациону структуру лица која ће радити на пословима превоза у 
железничком саобраћају.


(2) Поред података из става 1. овог члана сертификат садржи и:




1) редни број;




2) датум издавања;




3) назив превозника, односно имаоца индустријске железнице;




4) регистарски број превозника, односно имаоца индустријске железнице;




5) седиште превозника, односно имаоца индустријске железнице, и




6) рок важења.


(3) Сертификат се издаје и у скраћеној форми на Обрасцу 4 , који је одштампан уз 
овај правилник и чини његов саставни део.


Члан 9.


Овај правилник ступа на снагу осмог дана од објављивања у "Службеном гласнику 
Републике Србије".


Број 340-06-46/2006-11


У Београду, 13. априла 2006. године


Министар,


мр Велимир Илић, с. р.




Образац 1 - 
Подаци о вучним возилима

Образац 2 - 
Изјава одговорног лица

Образац 3 - 
Изјава одговорног лица

Образац 4 - 
Сертификат о безбедности за превоз у железничком саобраћају