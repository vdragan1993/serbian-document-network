На основу Мишљења Комисије за ауторско и сродна права број 2015/10/5 од 5. јануара 2012. године, а сходно члану 200. Закона о ауторском и сродним правима („Службени гласник РС”, број 104/09), 
	
Сокој – Организација музичких аутора Србије, објављује 
 
ТАРИФУ
накнада које наплаћује Сокој по основу јавног извођења у угоститељским објектима (са или без смештајних капацитета), као и другим објектима угоститељског типа на забавним приредбама 
	

"Службени гласник РС", број 12 од 21 фебруара 
	2012.
 
Члан 1.
Овом тарифом утврђује се висина ауторске накнаде по основу јавног извођења музичких дела из репертоара Сокоја (у даљем тексту: репертоар), у угоститељским објектима (са или без смештајних капацитета), као и другим објектима угоститељског типа на забавним приредбама, као и услови коришћења репертоара, рок и начин наплате накнаде и околности коришћења због којих се висина накнаде увећава или смањује. 
	
Члан 2.
Репертоар Сокоја (у даљем тексту: репертоар) чине музичка дела:
1) домаћих аутора и носилаца ауторских права, чланова Сокоја, који су уговором уступили своја права Сокоју, на основу члана 153. Закона о ауторским и сродним правима;
2) домаћих аутора и носилаца ауторских права, чланова Сокоја, чија права Сокој штити на основу члана 180. Закона о ауторском и сродним правима;
3) страних аутора и носилаца ауторских права, чија права Сокој штити на основу члана 186. Закона о ауторским и сродним правима.
Члан 3.
За коришћење репертоара корисник је дужан да:
– прибави дозволу Сокоја закључивањем уговора о неискључивом уступању права коришћења музичког репертоара; 
	
– достави све релевантне податке за утврђивање висине накнаде; 
– достави податке о коришћеним музичким делима који садрже пун назив музичког дела, име аутора и коаутора, као и трајање извођења и 
	
– плати ауторску накнаду у року од осам дана од дана пријема рачуна. 
Члан 4.
Коришћење репертоара без дозволе Сокоја, сматра се неовлашћеним и представља привредни преступ и прекршај из чл. 215. и 216. Закона о ауторском и сродним правима односно кривично дело из члана 199. Кривичног законика Републике Србије. 
	
Свако коришћење репертоара обавезује корисника да плати ауторску накнаду и испуни друге обавезе прописане законом и овом тарифом, независно да ли је закључио уговор са Сокојем. 
	
Члан 5.
Корисник је дужан да пријави Сокоју свако коришћење музике, у писменој форми, путем редовне или електронске поште или коришћењем обрасца на сајту Сокоја, у року од 15 дана од почетка коришћења. 
	
Уколико корисник не пријави коришћење у предвиђеном року, овлашћени заступник Сокоја утврдиће коришћење и елементе релевантне за обрачун ауторске накнаде. 
	
Овлашћени заступник Сокоја дужан је да о томе сачини одговарајући записник.
Члан 6.
У случају када корисник не достави релевантне податке за утврђивање основице у предвиђеном року, Сокој ће накнаду одредити у аконтационом износу, а према висини коју је утврдио и обрачунава другом кориснику чији су начин коришћења, економска снага и други релевантни критеријуми упоредиви. 
	
Уколико се ради о кориснику односно коришћењу које није могуће упоредити, накнада ће се утврдити у паушалном износу према подацима којима Сокој располаже. 
	
Члан 7.
Солидарно одговарају за плаћање накнаде власник, држалац, закупац простора у коме се искоришћавају музичка дела и организатор.
Члан 8. 
1. Свадбе, промоције, прославе, модне ревије и слично
Накнада се плаћа по приредби и обрачунава према капацитету објекта – броју столица / посетилаца и то: 
	




Број столица/посетилаца

Број бодова



до 50 

300



од 51 до 100

500



од 101 до 200 

800



од 201 до 300

1.000



од 301 до 500

1.500



преко 500, на сваких 50 

по 50



За организацију забавних приредби у дискотекама, клубовима, сплавовима и сличним угоститељским објектима, као и другим објектима угоститељског типа, накнада се плаћа у износу од 10 бодова по посетиоцу, рачунајући 1 посетиоца на 1 квм.
Уколико се у угоститељским објектима забавне приредбе редовно одржавају, накнада се може одредити на месечном нивоу, у висини од 2 приредбе месечно, а према капацитету објекта – броју столица/посетилаца. 
	
Накнада за коришћење музичких дела на промоцијама, прославама, модним ревијама и сличним манифестацијама може се утврдити и према приходу, у висини од 6% од оствареног прихода. Корисник је дужан да достави попис изведених дела у року од 15 дана од дана одржавања приредбе.
2. Матурске вечери
Накнада се плаћа по приредби и обрачунава у висини од 6% од прихода оствареног продајом улазница, конзумација и слично, односно у износу од 20 бодова по столици/ посетиоцу.
Корисник је дужан да достави попис изведених дела у року од 15 дана од дана одржавања приредбе.
3. Дочек Нове године (31.12/1.1. и 13.1/14.1)
Накнада се плаћа по приредби и обрачунава:
– за организацију дочека у дискотекама, клубовима, сплавовима и сличним угоститељским објектима, као и другим објектима угоститељског типа, у износу од 20 бодова по посетиоцу, рачунајући 1 посетиоца на 1 квм;
– за организацију дочека у ресторанима и сличним угоститељским објектима сплавовима и сличним угоститељским објектима, као и другим објектима угоститељског типа, у износу од 6% од прихода оствареног продајом улазница, конзумација и слично, односно у износу од 30 бодова по столици, рачунајући расположив број места (пун капацитет), у случају када се не продају улазнице, конзумације и слично.
Корисник је дужан да достави попис изведених дела у року од 15 дана од дана одржавања приредбе.
Члан 9.
Вредност бода износи 11,00 динара, без ПДВ.
У зависности од региона у коме се налази седиште корисника, на износе ауторске накнаде изражене у паушалу, примењују се следећи коефицијенти: 
	




– за територију Београда, Новог Сада, као и за туристичка места


1,00



– за регион Војводине

0,90



– за регион Централне и Западне Србије

0,80



– за регион Источне и Јужне Србије 

0,70 



Члан 10.
Ова тарифа ступа на снагу осмог дана од дана објављивања у „Службеном гласнику Републике Србије”. 
	
 
Број 02-749/3
У Београду, 1. фебруара 2012. године
Председник 
Управног одбора Сокоја,

Срђан Хофман, с.р.