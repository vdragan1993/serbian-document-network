Редакцијски пречишћен текст
 
 
 
На основу члана 97. став 1. тачка 3), члана 106. став 3, члана 
109. став 1, члана 120. став 2. тач. 3) и 4), члана 128. став 1, члана 129. став 
7, а у вези са чланом 241. и чланом 262. став 1. тачка 1. Закона о тржишту 
капитала („Службени гласник РС”, број 31/2011),
Комисија за хартије од вредности доноси
 
 
ПРАВИЛНИК
о давању дозволе за рад и условима за обављање делатности 
организатора тржишта
"Службени гласник РС", бр. 89 од 25. 
новембра 2011, 44 од 1. маја 2012, 94 
од 30. октобра 2013, 3 од 15. јануара 2016.
 
 
I. ОПШТЕ ОДРЕДБЕ
 
Члан 1.
(1) Овим правилником прописује се: 
1. захтев и документација за давање дозволе за рад берзе;
2. кадровска и организациона оспособљеност и техничка опремљеност берзе;
3. захтев за давање претходне сагласности у случају статусне промене берзе;
4. укључење финансијских инструмената на берзу;
5. трговање финансијским инструментима;
6. транспарентност пре и после трансакције;
7. вођење евиденције и извештавање берзе.
(2) Одредбе овог правилника сходно се примењују на организатора МТП.
 
Члан 2.
(1) Изрази који се користе у овом правилнику имају следеће значење: 
1. Комисија је Комисија за хартије од вредности;

2. Закон је Закон о тржишту капитала („Службени 
гласник РС”, број 31/2011);
3. Берза је организатор регулисаног тржишта;
4. Организатор МТП је берза или 
брокерско-дилерско друштво;
5. Релевантни прописи су Закон и правилници 
донети на основу Закона и други прописи које је берза дужна да примењује;
6. Релевантно лице је:*
– лице на руководећој позицији на берзи (директор, 
чланови управног одбора),*
– запослено лице на берзи;*
7. Брисана је (види члан 1. Правилника - 44/2012-6)
8. Лична трансакција је трансакција с 
финансијским инструментом коју изврши релевантно лице делујући ван делокруга 
активности које обавља као релевантно лице или која је извршена за рачун 
релевантног лица, лица са којим је релевантно лице у родбинској вези или с којим 
је блиско повезано у смислу Закона или лица чији је однос с релевантним лицем 
такве природе да релевантно лице има непосредан или посредан материјални интерес 
од резултата трансакције.

*Службени гласник РС, број 44/2012
 
Члан 3.
(1) Обрасци који се наводе у овом правилнику се објављују на интернет 
страници Комисије.
(2) Обрасци морају бити попуњени уредно, читљиво и без накнадног преправљања.
(3) Документација која се прилаже уз захтеве прописане овим правилником 
подноси се у оригиналу или овереној фотокопији и не може бити старија од 60 
дана.
(4) Страна правна и физичка лица достављају:
1. документацију у оригиналу на страном језику, односно фотокопију која је 
оверена код нотара и са апостилом и 
2. оригинал превода те документације сачињен од стране овлашћеног судског 
тумача.
 
II. ЗАХТЕВ ЗА ДАВАЊЕ ДОЗВОЛА ЗА РАД БЕРЗЕ
 
Члан 4.
(1) Захтев за давање дозволе за рад берзе подносе оснивачи на обрасцу ОТ – 
дозвола.
(2) Уз захтев за давање дозволе за рад берзе доставља се следећа 
документација:
1. општа акта: оснивачки акт, статут, правилник о листингу, правила и 
процедуре пословања, правилник о тарифи;
2. документација о оснивачима:
– за правна лица: 
– образац ОТ – оснивач правно лице;
– извод из регистра привредних субјеката,
– доказ да је надлежно регулаторно тело државе порекла одобрило страном 
правном лицу учешће у оснивању берзе у Републици Србији (подразумева се 
одговарајући акт тог регулаторног тела о одобрењу наведеном лицу да може бити 
оснивач берзе у Републици Србији, односно изјава тог лица да такво одобрење није 
потребно);
– за физичка лица:
– образац ОТ – оснивач физичко лице,
– фотокопија личне карте за домаће физичко лице, односно фотокопија пасоша за 
страно физичко лице;
3. доказ о уплати оснивачког улога у новцу – потврда банке о уплати;
4. изјава о пореклу средстава, на обрасцу ОТ – порекло капитала;
5. документација о квалификацијама, искуству и пословној репутацији чланова 
управе прописана одредбама посебног правилника;
6. документација о кадровској и организационој оспособљености и техничкој 
опремљености у складу са одредбама релевантних прописа, 
– образац Б – кадровска оспособљеност,
– доказ да ће берза запослити са пуним радним временом одговарајући број лица 
са дозволом за пружање инвестиционих услуга,
– организациона шема,
– доказ о пословном простору са скицом распореда просторија,
– изјава о испуњавању услова техничке опремљености са описом начина 
испуњавања услова, који су прописани релевантним прописима; 
7. програм функционисања регулисаног тржишта, укључујући врсте послова и 
организациону структуру;
8. доказ о уплаћеној накнади Комисији.
(3) Оснивачи берзе који стичу квалификовано учешће достављају документацију 
прописану посебним правилником.
(4) Изузетно од става 1. овог члана, берза или брокерско-дилерско друштво, 
које подноси захтев за давање дозволе за обављање делатности организатора МТП, 
поред доказа о испуњавању услова из тач. 6. до 8. овог члана достављају:
1. правила и процедуре пословања и правилник о тарифи; 
2. доказ о кадровској оспособљености за још једно лице са дозволом за пружање 
инвестиционих услуга;
3. доказ о капиталном цензусу обрачунатом према упутству Комисије.
(5) Подносиоци захтева достављају додатну документацију по захтеву Комисије.
 
Кадровска и организациона оспособљеност и техничка 
опремљеност
 
Кадровска оспособљеност
 
Члан 5.
(1) Берза мора имати најмање три физичка лица са дозволом за пружање 
инвестиционих услуга.
(2) Берза је дужна да поред услова из става 1. овог члана, има довољан број 
запослених одговарајуће струке и искуства како би се обезбедило ефикасно 
функционисање система унутрашње контроле пословања и система за адекватно 
управљање ризицима.
 
Општи организациони захтеви 
 
Члан 6.
(1) Берза је дужна да установи:
1. организациону шему из које је видљив начин доношења одлука, одговорности 
за те одлуке и начин извештавања;
2. процедуре које треба да обезбеде да су сва релевантна лица упозната са 
свим процедурама које су дужна да примењују;
3. да успостави, примењује и редовно ажурира одговарајући систем интерне 
контроле који обезбеђује поштовање интерних одлука и процедура на свим нивоима 
управљања берзом.
(2) Берза је дужна да уредно чува одговарајуће евиденције и документацију о 
интерној организацији и пословању. 
 
Пословни простор
 
Члан 7.
(1) Берза је дужна да обезбеди адекватан пословни простор за обављање 
делатности из дозволе. 
(2) Берза је дужна да обезбеди физичку, односно техничку заштиту просторија, 
опреме и документације.
 
Информациони системи
 
Члан 8.
(1) Информациони систем берзе мора бити адекватан у односу на обим и 
сложеност послова које берза обавља у складу са релевантним прописима.
(2) Берза је дужна да обезбеди ефикасну контролу и заштиту информационог 
система, који обезбеђује сигурност, потпуност и тајност података, а нарочито:
1. заштиту хардвера и софтвера од неовлашћеног приступа подацима, контролом 
приступа преко доделе овлашћења и ауторизације корисника;
2. адекватну обуку за коришћење система применом процедура прописаних за 
његову заштиту;
3. да свако лице које има приступ радној станици мора да има корисничко име и 
шифру и доступност само функцијама које су неопходне за вршење посла тог лица, с 
тим да једно корисничко име и шифру може да користи само једно лице;
4. да се у базу података уносе само подаци који су одобрени и да су у 
информационе системе унети сви подаци чији је унос одобрен, на начин утврђен 
актима берзе;
5. да се редовно врши провера тачности унетих података.
(3) Изводи из информационих система берзе морају да носе датум и време 
састављања и оверу овлашћеног лица.
 
Мере за обезбеђивање континуитета пословања
 
Члан 9.
(1) Берза је дужна да донесе, примењује и редовно ажурира мере које ће 
осигурати континуитет пословања информационог система, а нарочито:
1. заштита система хардверским и софтверским решењима, поузданим системима за 
непрекидно напајање, резервним телекомуникационим везама и уређајима;
2. поузданост информационог система сачињавањем најмање две копије података 
на крају сваког радног дана, при чему се једна копија чува у службеним 
просторијама, а друга копија на другој локацији; 
3. континуитет рада информационог система формирањем секундарне базе података 
и секундарног рачунарског система;
4. благовремено успостављање функција и приступа информацијама за наставак 
пословања ако у ванредним околностима, није могуће несметано пословање;
5. процедуре за реконструкцију система у случају оштећења система или 
приступа од стране неовлашћених лица;
6. редовну контролу и ажурирање основних техничких и програмских функција 
система. 
 
III. ДОЗВОЛА ЗА РАД БЕРЗЕ
 
Спајање поступака при одлучивању о захтеву за давање 
дозволе за рад
 
Члан 10.
(1) Комисија ће приликом одлучивања о захтеву за давање дозволе за рад берзи 
истовремено одлучивати о:
1. захтеву за давање претходне сагласности за стицање квалификованог учешћа,
2. захтеву за давање претходне сагласности nа именовање директора и чланова 
управног одбора,
3. захтеву за давање претходне сагласности на општа акта.
 
Решење о давању дозволе за рад берзе
 
Члан 11.
(1) Комисија одлучује о захтеву за давање дозволе за рад берзе у року од три 
месеца од дана пријема уредног захтева.
(2) Комисија доноси решење о давању дозволе када утврди да су испуњени услови 
прописани Законом и актима 
Комисије.
(3) Комисија одбија захтев за давање дозволе за рад берзе када утврди да:
1. један или више услова за добијање дозволе из става 2. овог члана није 
испуњен;
2. су подаци које захтев садржи нетачни, у значајној мери доводе у заблуду 
или су изостављени неопходни подаци како би се информације из захтева могле 
правилно тумачити;
3. лица која ће руководити пословањем немају довољно добру репутацију и 
искуства да обављају те дужности;
4. је власничка структура берзе, укључујући и лица блиско повезана са лицима 
која поседују квалификовано учешће, таква да би онемогућила ефикасан надзор над 
пословањем берзе.
 
Обавеза одржавање капитала
 
Члан 12.
(1) Берза је дужна да трајно одржава минимални износ капитала из дозволе за 
рад, у складу са упутством које прописује Комисија. 
(2) Ако се капитал берзе смањи испод вредности из претходног става овог 
члана, берза је дужна је да износ капитала који недостаје обезбеди у року од 
шест месеци од дана тог смањења. 
(3) У случају да берза не поступи сагласно ставу 2. овог члана Комисија берзи 
одузима дозволу за рад. 
 
Члан 13.
(1) Берзи је дозвољено да улаже у финансијске инструменте које издају 
Република Србија, Народна банка Србије, јединице локалне самоуправе или 
одговарајуће стране институције.
 
IV. ДОЗВОЛА У СЛУЧАЈУ СТАТУСНЕ ПРОМЕНЕ
 
Члан 14.
(1) Берза је дужна да пре подношења пријаве за упис статусне промене у 
Регистар привредних субјеката добије дозволу Комисије.
 
Члан 15.
(1) На поступак спајања и друге статусне промене берзе сходно се примењују 
одредбе закона којим се уређују привредна друштва.
(2) Захтев за давање сагласности на поступак статусне промене берзе подносе 
учесници у статусној промени на обрасцу ОТ статусне промене.
(3) Уз захтев из става 2. овог члана доставља се:
1. нацрт уговора о тој статусној промени, 
2. измене оснивачког акта и предлог статута друштва стицаоца, односно новог 
друштва.
(4) Нацрт уговора из става 3. овог члана не може се објавити нити доставити 
надлежном органу за регистрацију привредних субјеката, пре давања дозволе 
Комисије на ту статусну промену.
(5) Берза је дужна да након добијања дозволе из става 4. овог члана, објави 
обавештење на интернет страници.
(6) Одредбе овог правилника о давању дозволе за рад, сходно се примењују на 
давање дозволе у случају статусних промена берзе.
 
V. УКЉУЧЕЊЕ ФИНАНСИЈСКИХ ИНСТРУМЕНАТА 
НА БЕРЗУ
 
Члан 16.
(1) На регулисаном тржишту, односно МТП могу трговати само инвестициона 
друштва, која су чланови тог организатора тржишта, а друга лица могу трговати 
само посредством тих друштава.
(2) Изузетно од става 1. овог члана, без посредника 
могу трговати Република Србија и Народна банка Србије, на начин прописан са 
општим актима организатора тржишта.*
*Службени гласник РС, број 
44/2012
 
Члан 17.
(1) Берза је дужна је да успостави:
1. транспарентна и обавезујућа правила и поступке за правично и правилно 
трговање и ефикасно извршавање налога и 
2. процедуре којима се омогућава ефикасно и благовремено закључење 
трансакција.
(2) Берза је дужна да обезбеди да сви чланови могу истовремено, равноправно и 
под једнаким условима да имају једнак приступ информацијама o финансијским 
инструментима којима се обавља трговина и да испостављају налоге за куповину, 
односно продају финансијских инструмената у информациони систем берзе. 
 
Члан 18.
(1) Финансијски инструменти се укључују на регулисано 
тржиште* под условом да су сви исте 
врсте и класе, да су издати и слободно преносиви и да имају одобрен проспект за 
укључење.
(2) Берза укључује финансијске инструменте на регулисано тржиште, уколико ти 
инструменти испуњавају услове прописане актима берзе, а на основу одобреног 
проспекта за укључивање на регулисано тржиште.
(3) Ако укључењу на регулисано тржиште претходи јавна понуда, прво укључење 
на регулисано тржиште, може се извршити тек након истека рока за упис и уплату у 
јавној понуди.
(4) Одредбе става 3. овог члана неће се примењивати у случају понављајућих 
издавања хартија од вредности, код којих није одређен датум завршетка рока за 
упис и уплату.
*Службени гласник РС, број 
44/2012
 
Члан 19.
(1) На берзи се може трговати изведеним финансијским инструментима који су 
стандардизовани.
(2) Приликом укључења стандардизованих изведених финансијских инструмената 
берза је дужна да утврди да ли је јавности доступно довољно информација 
потребних за вредновање изведених финансијских инструмената. 
 
Члан 20.
(1) Приликом процене да ли акције одређеног издаваоца испуњавају услове за 
укључивање на регулисано тржиште берза узима у обзир дистрибуцију акција 
јавности, финансијске податке који се односе на претходни период, податке о 
издаваоцу и пословању тог издаваоца, а у складу са својим актом.
(2) У случају да акције не испуњавају услове предвиђене за пријем на листинг 
регулисаног тржишта*, оне се укључују у трговање на посебан сегмент регулисаног тржишта за 
трговање власничким хартијама од вредности, који је берза дужна да организује.

*Службени гласник РС, број 
44/2012
 
Члан 21.
(1) Берза, која је истовремено и организатор МТП укључује финансијске 
инструменте на МТП, а на основу одобреног проспекта за укључивање на МТП, 
уколико ти инструменти не испуњавају услове за укључење на регулисано тржиште.
 
Члан 22.
(1) Берза је дужна да редовно проверава да ли финансијски инструменти 
укључени на тржиште, испуњавају услове за укључење прописане релевантним 
прописима.
(2) Берза је дужна да пропише и примењује ефикасне поступке за проверу да ли 
издаваоци * чији су финансијски инструменти 
укључени на регулисано тржиште којим управља, испуњавају одредбе прописане 
релевантним прописима у вези са информацијама које се обавезно објављују.
*Службени гласник РС, број 
44/2012
 
VI. ТРГОВАЊЕ ФИНАНСИЈСКИМ ИНСТРУМЕНТИМА
 
Објављивање података пре и после трансакције
 
Члан 23.
(1) Подаци о понуди и тражњи и о трансакцијама извршенима током уобичајеног 
времена трговања морају бити доступни што је могуће више у реалном времену.
(2) Подаци о трансакцијама извршеним ван уобичајеног времена трговања морају 
бити објављени најкасније до краја радног времена тог трговачког дана.
(3) Подаци о понуди и тражњи пре трансакције се објављују у систему Берзе, а 
подаци о закљученим трансакцијама на интернет страници Берзе. 
 
Транспарентност пре трансакције 
 
Члан 24.
(1) Берза је дужна да, за сваку акцију којом се тргује у систему 
којим управља, објављује, непрекидно током уобичајеног времена трговања, следеће 
податке:
1. укупан број акција у налозима за трговање (обим 
понуде и тражње) за најмање 5 најповољнијих понуда за куповину и продају;*
Брисана је ранија тачка 2. (види члан 6. Правилника 
- 44/2012-6)
2*. цене и количине ценовно најповољнијих понуда сваког маркет мејкера – када 
се систем трговања заснива на истовремено истакнутим понудама на куповину и 
продају.
(2) Сматра се да берза објављује податке из става 1. овог члана, ако се ти 
подаци објаве чим постану доступни током уобичајеног времена трговања 
регулисаног тржишта, као и ако остају доступни до ажурирања истих. 
(3) Објављене понуде на куповину и продају из става 1. 
тачка 2.* овог члана 
представљају обавезујуће понуде по којима су овлашћени маркет мејкери спремни да 
купе или продају акције. 
(4) У изузетним тржишним условима прописаним правилима Берзе, и током 
ограниченог периода, маркет мејкери могу да објављују индикативне или цене само 
за куповину или само за продају. 
(5) Одредбе овог члана се примењују и на друге финансијске инструменте којима 
се тргује на регулисаном тржишту.

*Службени гласник РС, број 44/2012
 
Изузеци од обавезе траспарентности пре трансакције 
 
Члан 25.
(1) Берза може правилима предвидети могућност укидања обавезе објављивања 
података пре трговања, за одређене моделе трговања или врсте и величине налога, 
а нарочито за трансакције које су велике у поређењу са уобичајеном величином 
налога на регулисаном тржишту.
(2) Изузетак од обавезе објављивања у зависности од врсте налога се може 
одобрити само за налоге који су примљени у систем трговања Берзе.
(3) Налог прелази уобичајену величину ако је једнак или већи од релевантне 
минималне величине таквог налога одређеног правилима Берзе.
(4) Основ за утврђивање да ли налог за трговину акцијама прелази уобичајену 
величину је њихов просечни дневни промет. 
 
Транспарентности после трансакције 
 
Члан 26.
(1) Берза је дужна да, за трансакције акцијама које 
су извршене у систему којим управља, објављује следеће:* 
1. дан трговања;*
2. идентификациону ознаку акције;*
3. цену акције (и ознаку валуте у којој је изражена 
цена акције);*
4. количину акција;*
5. назнаку да ли је трансакција била закључена у 
блок трговању.*
(2) Информације из става 1. овог члана се јавно 
објављују на начин да се кумулативно приказује количина акција и све трансакције 
тим акцијама које су извршене по истој цени.*
(3) Подаци о трговању сматрају се објављеним или 
учињеним доступним јавности уколико су доступни на један од следећих начина:*
а) путем система организатора тржишта,*
б) путем система треће стране,*
в) путем сопствених комерцијалних аранжмана.*
(4) Одредбе овог члана се примењују и на друге 
финансијске инструменте којима се тргује на регулисаном тржишту.*

*Службени гласник РС, број 44/2012
 
Одлагање објављивања података о великим трансакцијама 
 
Члан 27.
(1) Берза може правилима предвидети могућност одложеног објављивања података 
о трансакцијама, у зависности од врсте или величине трансакција, а нарочито за 
трансакције које су велике у поређењу са уобичајеном величином трансакција на 
регулисаном тржишту, а након претходног одобрења Комисије.
(2) Налог прелази уобичајену величину ако је једнак или већи од релевантне 
минималне величине таквог налога одређеног правилима Берзе.
(3) Основ за утврђивање да ли налог за трговину акцијама прелази уобичајену 
величину је њихов просечни дневни промет. 
(4) Комисија може одобрити одлагање објављивања података о трансакцијама 
уколико су испуњени следећи услови:
1. трансакција је извршена између инвестиционог друштва које тргује за 
сопствени рачун и клијента тог инвестиционог друштва; 
2. величина трансакције је једнака или већа од релевантне минималне величине 
трансакције за коју је могуће тражити одобрење за одлагање објављивања. 
(5) Захтев за одлагање објављивања података о трансакцији се подноси Комисији 
пре изношења налога на тржиште.
 
Објављивање показатеља о акцијама
 
Члан 28.
(1) Берза је дужна да, за сваку ликвидну акцију која 
је укључена на регулисано тржиште, до 15. јануара текуће године, утврди и објави 
следеће показатеље:* 
1. просечан дневни промет;*
2. просечан дневни број трансакција;*
3. просечну дневну цену извршених налога.*
4. проценат акција у рукама јавности.*
(2) При израчунавању показатеља из става 1. тач. 1. до 3. овог члана се 
узимају у обзир сви налози који су извршени у претходној календарској години.
(3) Став 1. овог члана се не примењује на акције које су, по први пут, 
укључене на тржиште у периоду до 30 дана пре краја календарске године. 
(4) Берза је дужна да, уколико током године дође до промена у вези са акцијом 
или издаваоцем које значајно утичу на показатеље из става 1. овог члана, поново 
израчуна и објави те показатеље.

*Службени гласник РС, број 44/2012
 
VII. ПОСЛОВАЊЕ БЕРЗЕ
 
Вођење пословне евиденције
 
Члан 29.
(1) Берза је дужна да води електронску евиденцију и документацију о свим о 
трансакцијама финансијским инструментима који су укључени у трговање и да је 
чува на начин којим се:
1. Комисији омогућује да у сваком тренутку може одмах да приступи 
документацији и евиденцијама, као и да реконструише све кључне фазе обраде сваке 
трансакције; 
2. омогућује лако утврђивање свих измена, односно садржаја документације и 
евиденција пре таквих корекција;
3. онемогућава свака манипулација документацијом и евиденцијама.
 
Члан 30.
(1) Берза је дужна да редовно прати и по потреби, ажурира и унапређује 
системе пословања, унутрашње контроле и политике и поступке прописане о општим 
организационим захтевима.
 
Личне трансакције
 
Члан 31.
(1) Берза је дужна да донесе, примењује и редовно ажурира одговарајуће мере 
којима се спречава предузимање забрањених активности, од стране релевантног лица 
које:
1. учествује у активностима које могу довести до сукоба интереса или 
2. на основу активности коју обавља у име, берзе има приступ инсајдерским или 
другим поверљивим информацијама које се односе на чланове и на трансакције.
(2) Берза је дужна да обезбеди да:
1. су сва релевантна лица упозната са забрањеним активностима и мерама берзе 
у вези са личним трансакцијама и одговарајућим обавештавањима;
2. релевантна лица одмах обавесте берзу о свим личним трансакцијама;
3. се воде евиденције о свим личним трансакцијама, а које морају укључивати 
сва одобрења или забране у вези са личним трансакцијама;
4. када поверава послове другом лицу, да пружалац услуга води евиденцију 
личних трансакција релевантних лица пружаоца услуге и да, на захтев, информације 
о личним трансакцијама, одмах достави берзи.
 
Члан 32. 
Берза је дужна да забрани релевантним лицимa да обављају следеће активности:
1. да закључују личне трансакције уколико то укључује злоупотребу или 
откривање инсајдерских или других поверљивих информација, 
2. да наговара друго лице на закључивање трансакције с финансијским 
инструментима, 
3. да открива другом лицу било које информације или мишљења, осим у оквиру 
редовног овлашћења, ако релевантно лице зна, или би требало знати, да ће такво 
поступање утицати на то друго лице да:
– закључи трансакцију с финансијским инструментима,
– саветује или наговара треће лице на закључивање такве трансакције.
 
Рачуноводствене процедуре
 
Члан 33.
(1) Берза је дужна да пропише, примењује и редовно ажурира рачуноводствене 
процедуре које омогућавају благовремено достављање финансијских извештаја, а 
који одражавају истинит и веран приказ финансијске ситуације берзе и који су у 
складу са важећим рачуноводственим стандардима и правилима. 
(2) Берза је дужна да вођење пословних књига и састављање финансијских 
извештаја, спроводи у складу са Законом и законима којима се уређује 
рачуноводство и ревизија. 
 
Рокови чувања евиденција и пословне документације
 
Члан 34.
(1) Берза је дужна да сву документацију и евиденције о свим трансакцијама 
финансијским инструментима који су укључени у трговање, чува најмање пет година 
након истека пословне године на коју се ти подаци односе.
(2) Пословну документацију у којој су уређена међусобна права и обавезе берзе 
и њених чланова, берза је дужна да чува најмање пет година по истеку пословне 
године у којој је раскинут уговорни однос с чланом. 
(3) Берза је дужна да чува евиденције и пословну документацију у року дужем 
од оног прописаног ставовима 1. и 2. овог члана, уколико је то потребно ради 
окончања надзора, односно судског спора.
(4) Берза је дужна да по одузимању дозволе за рад и брисања из регистра, 
целокупну документацију и евиденције које је дужна да чува сагласно релевантним 
прописима преда надлежном архиву према седишту берзе и да о томе достави потврду 
Комисији пре уписа ових промена у Регистру привредних субјеката.
 
VIII. ИЗВЕШТАВАЊЕ
 
Извештавање Комисије
 
Члан 35.
(1) Берза је дужна да непрекидно испуњава услове из дозволе за рад.
(2) Берза је дужна да обавести Комисију о промени која се односи на прописане 
услове за добијање дозволе за рад, као и о другим условима које мора да испуњава 
у року од 8 дана од настанка промене, а нарочито о условима који се односе на:
1. законом прописани минимални износ капитала;
2. немогућност измирења доспелих новчаних обавеза;
3. упис промена у регистру за привредне субјекте и Централном регистру;
4. Законом прописан минималан број лица са дозволом за обављање инвестиционих 
услуга;
5. наступање околности на основу којих Комисија повлачи сагласност на:
– стицање квалификованог учешћа;
– избор члана управе берзе.
(3) У случају промене пословног имена друштва, берза подноси Комисији захтев 
за давање сагласности на измене општих аката.
(4) Уз обавештење о промени седишта или адресе, берза прилаже доказ да 
испуњава услове организационе оспособљености и техничке опремљености.
(5) Обавештења из овог члана садржи опис догађаја о ком се даје обавештење и 
датум његовог наступања.
 
Члан 36.
(1) Берза је дужна да у року од три радна дана од дана доношења одговарајуће 
одлуке, односно решења, Комисији достави податке о:
1. пријему у чланство, престанку чланства, извршеном надзору и изреченим 
мерама према члану берзе, 
2. укључењу у трговање, одбијању укључења у трговање, обустави трговања и 
искључењу из трговања финансијским инструментима.
 
Извештаји
 


Члан 37

(1) Берза је дужна да достави Комисији:*

1. дневни извештај о извршеним трансакцијама, најкасније до краја радног 
дана, који најмање садржи следеће податке:*

– идентификациону ознаку финансијског инструмента,*

– дан трговања,*

– количину продатих или купљених финансијских инструмената,*

– цену на затварању по сваком финансијском инструменту;*

2. месечни извештај за претходни месец, до 15. у текућем месецу, који 
најмање садржи следеће податке о:*

– промету финансијских инструмената, по врстама и издаваоцима,*

– учешћу чланова берзе у промету,*

– оствареним приходима,*

– укључењу, односно одбијању захтева за укључење, искључењу или 
привременој обустави трговања,*

– надзору и мерама према члановима;*

3. квартални извештај за претходни квартал, до 15. у месецу којим почиње 
текући квартал, а који најмање садржи податке о потраживањима и обавезама 
берзе;*

4. годишњи извештај о пословању, редован годишњи финансијски извештај и 
ревизорски извештај, најкасније четири месеца након завршетка пословне године.*

(2) Уз годишњи извештај о пословању берза доставља и додатак том 
извештају који садржи податке 
прописане овим правилником за месечни извештај и податке о лицима која имају 
квалификовано учешће (са процентима за свако лице).*

(3) Редован годишњи финансијски извештај, годишњи извештај о пословању и 
ревизорски извештај се састављају и објављују у складу са законима којима се 
уређују рачуноводство и ревизија и подзаконским актима донетим на основу тих 
закона.*

(4) Извештаје из става 3. овог члана берза објављује на интернет 
страници у року из става 1. тачка 4. овог члана.*

(5) Извештаје из ст. 1. и 2. овог члана берза доставља на обрасцима који 
су доступни на интернет страници Комисије.*

*Службени гласник РС, 
број 3/2016
 
IX. ПРЕЛАЗНЕ И ЗАВРШНЕ ОДРЕДБЕ
 
Члан 38.
(1) Берза која има дозволу Комисије за рад, наставља да обавља послове у 
складу са Законом и дужна је да се организује и усклади своја акта са одредбама 
Закона, у року од девет месеци од дана његовог ступања.
(2) Берза је дужна да поднесе захтев за давање дозволе за рад организатора 
МТП, са документацијом у складу са одредбама овог правилника.
(3) Износ капитала берзе у поступку усклађивања израчунава се у складу са 
упутством Комисије. 
 
Члан 39.
(1) Даном почетка примене овог правилника престаје да важи Правилник о 
условима за обављање делатности организатора тржишта („Службени гласник РС”, бр. 
100/06, 116/06 и 40/10).
 
Члан 40.
(1) Овај правилник ступа на снагу осмог дана од дана објављивања у „Службеном 
гласнику Републике Србије”.
 
Број 2/0-01-649/1-11
У Београду, 15. новембра 2011. године
Председник Комисије,
др Зоран Ћировић, с.р.