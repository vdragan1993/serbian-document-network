На основу члана 17. и члана 50. став 1.
Закона о Народној банци Југославије
(“Службени лист СРЈ”, бр. 32/93, 41/94 и 61/95), а у
вези са чланом 1. Уредбе о новом динару (“Службени лист СРЈ”,
бр. 6/94, 12/94 и 57/94), гувернер Народне банке Југославије доноси

 
 

ОДЛУКУ

о 
издавању и основним обележјима кованог новца апоена од 5 пара

"Службени
лист СРЈ", број 7 од 9. фебруара 1996.

 

 

1. Народна банка Југославије издаће ковани
новац апоена од 5 пара.

2. Ковани новац из тачке 1. ове одлуке
израђен је од легуре 75% бакра, 2% никла и 23%
цинка.

3. Апоен кованог новца из тачке 1. ове
одлуке имаће масу 2,712 g и
пречник 17 mm.

4. Изглед лица апоена кованог новца из
тачке 1. ове одлуке је следећи: у средини је
ознака вредности, а изнад и испод ње реч “пара”
исписана ћирилицом и латиницом. Кружно уз обод кованог
новца је венац тачкица и ознака године ковања “1996”.

5. Изглед наличја апоена кованог новца из
тачке 1. ове одлуке је следећи: у средини је
амблем Народне банке Југославије, а изнад
и испод њега су речи “СР Југославија” исписане ћирилицом и
латиницом. Кружно уз обод кованог новца је венац тачкица.

6. Обод кованог новца из тачке 1. ове
одлуке је раван.

7. Ова одлука ступа на снагу даном
објављивања у “Службеном листу СРЈ”.

 

О.
бр. 13

24.
јануара 1996. године

Београд

Гувернер

Народне
банке Југославије,

Драгослав Аврамовић, 
с.
р.