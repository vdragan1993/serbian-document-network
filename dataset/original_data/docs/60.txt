Потврђујући приврженост Републике Србије изградњи
демократског друштва, заснованог на владавини права и поштовању људских и мањинских
права, принципима тржишне економије, као и изградњи делотворних државних институција
у складу са критеријумима за приступање Европској унији утврђених од стране Европског
савета из Копенхагена 1993. године;
Потврђујући пуну опредељеност Републике Србије
за спровођење Уставне повеље државне заједнице Србија и Црна Гора и одлучно залагање
за изградњу функционалне државне заједнице;
Узимајући као полазну основу јасно изражено
опредељење грађана Србије, као и остварени политички консензус о приступању Републике
Србије Европској унији као неспорног стратешког циља;
Потврђујући одлучност Републике Србије да (у
складу са својим надлежностима), испуни обавезе преузете Декларацијом са Самита
ЕУ – Западни Балкан, одржаног 21. јуна 2003. године, као и Агенде из Солуна за Западни
Балкан: Пут ка Европској интеграцији;
Истичући жељу Републике Србије да активно и
свестрано допринесе напорима међународне заједнице и Европске уније на постизању
и успостављању политичке стабилности и трајног мира у југоисточној Европи;
Делећи начела, вредности и циљеве на којима
се темељи Европска унија, уз уважавање историјских и културних особености Републике
Србије;
Поздрављајући историјско проширење Европске
уније од 1. маја 2004. године, којим је укинута политичка, војна, економска и идеолошка
подела Европе;
Полазећи од члана 49. Уговора о Европској унији
(Уговор из Амстердама), који се односи на поступак и услове пријема државе која
је поднела захтев за чланство у Европску унију;
Народна скупштина Републике Србије, на Првој
седници Другог редовног заседања у 2004. години, одржаној 13. октобра 2004. године,
донела је
 
 
РЕЗОЛУЦИЈУ

о 
придруживању Европској унији
„Службени гласник РС“, број
112 од 13.
октобра 2004.
 
 
Народна скупштина Републике Србије:
 
1. Потврђује да је убрзани улазак Републике
Србије, као чланице државне заједнице Србија и Црна Гора, у пуноправно чланство
у Европској унији и приступање Партнерству за мир, стратешки и национални циљ, којем
ће у будућем раду Народна скупштина Републике Србије давати пуну и сталну подршку.
 
2. Изражава пуну спремност:
– да испуни све неопходне предуслове потребне
за убрзану интеграцију у Европску унију;
– за поштовање права човека и мањинских права;
– за испуњење свих међународних обавеза Републике
Србије и одлучно подржава став да се сва лица осумњичена за злочине почињене током
оружаних сукоба у периоду од 1991. до 2000. године на територији бивше СФРЈ приведу
правди, у складу са позитивно-правним прописима и међународним обавезама;
– за перманентну и конструктивну сарадњу која
проистиче из чланства у Савету Европе и Организацији за европску безбедност и сарадњу;
– за даљи развој и унапређење свих видова регионалне
сарадње, регионалних иницијатива и сарадње са суседима.
 
3. Указује на неопходност што ефикаснијег рада
заједничких органа државне заједнице Србија и Црна Гора и формирање свих неопходних
институција, као и предузимање мера за јачање сарадње са Европском унијом.
 
4. Обавезује се да ће усклађивање законодавства
Републике Србије са правним тековинама Европске уније добити приоритет у раду Народне
скупштине Републике Србије, укључујући и увођење посебних процедура за побољшање
ефикасности тог процеса.
 
5. Очекује од Владе Републике Србије да једном
у три месеца, информише Народну скупштину Републике Србије о планираним и испуњеним
обавезама и о реализацији свих програма и осталих активности неопходних за убрзање
процеса придруживања државне заједнице Србија и Црна Гора Европској унији.
 
6. Тражи од Владе Републике Србије да у што
краћем року изради националну стратегију Србије за придруживање Србије и Црне Горе
Европској унији и да спроводи мере за убрзано усклађивање права Србије са правним
тековинама Европске уније.
 
7. Обавезује се да развија и унапређује сарадњу
са Европским парламентом, парламентима земаља чланица, парламентима земаља кандидата
за чланство у Европској унији, као и парламентима земаља укључених у Процес стабилизације
и придруживања.
 
8. Преузима обавезу да активно доприноси ширењу
европских вредности и упознавању јавности Србије са значајем уласка наше земље у
Европску унију.
 
9. Позива све политичке странке, невладине организације,
синдикате, удружења послодаваца, верске заједнице, медије и све грађане Србије да
се придруже заједничком напору да се процес придруживања убрза на свим подручјима
обављања законодавне, извршне и судске власти, као и сваке слободне друштвене активности.
 
10. Ову резолуцију објавити
у „Службеном гласнику Републике Србије”.
 
РС број 48
У Београду, 13. октобра
2004. године

Народна скупштина Републике
Србије
Председник,

Предраг Марковић, с.р.