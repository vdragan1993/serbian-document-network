Редакцијски пречишћен текст
  

 
ЗАКОН


о надзору над прехрамбеним производима биљног порекла
„Службени гласник РС”, бр. 25 од 29. маја 1996, 101 од 21. новембра 2005 - 
др. закон
 
 
Члан 1.
Прехрамбени производи биљног порекла подлежу контроли квалитета у производњи и промету.
Контролом квалитета проверава се примена закона и других прописа, стандарда, норматива и норми квалитета којима су утврђени услови за производњу прехрамбених производа биљног порекла и квалитет тих производа у промету.
 
Члан 2.

 
Прехрамбени производи биљног порекла (у даљем тексту: прехрамбени производи) који подлежу контроли квалитета, у смислу овог закона, јесу: производи од жита (брашно, хлеб, пециво, тестенине), шећер, скроб, кондиторски производи, биљна уља и масти, мајонез, производи од воћа и поврћа, безалкохолна пића, зачини, кафа, квасац, адитиви, сенф, чај и други прехрамбени производи произведени од ратарских, повртарских, воћарских и других биљних култура.
 
Члан 3.
Прехрамбени производи, у зависности од врсте и технолошког поступка прераде припремају се, производе, чувају и складиште у објектима који испуњавају прописане услове у погледу простора (просторије за припрему, прераду, чување и складиштење), уређаја и опреме који се користе у технолошком поступку.
Производи из става 1. овог члана могу се стављати у промет ако су прописно упаковани, декларисани, означени, односно обележени.
 
Члан 4.
Производњу и промет прехрамбених производа може обављати предузеће, друго правно и физичко лице и предузетник ако:
1) за производњу прехрамбених производа имају:
(1) објекте, односно просторије у којима се врши пријем, чување и складиштење сировина за производњу са уређајима и опремом који омогућавају одржавање квалитета сировина за производњу прехрамбених производа;
(2) објекте, односно просторије за производњу са уређајима и опремом у зависности од технолошког поступка производње; 
(3) просторије у којима се врши паковање и декларисање прехрамбених производа у одговарајућу амбалажу и
(4) објекте, односно просторе и уређаје у којима се чувају и складиште готови прехрамбени производи;
2) за промет прехрамбених производа имају:
(1) објекте, односно просторе у којима се чувају и транспортују, односно складиште готови прехрамбени производи;
(2) уређаје и опрему којима се обезбеђује одржавање квалитета прехрамбених производа.
Производњу одређених врста прехрамбених производа може обављати предузеће, друго правно и физичко лице и предузетник ако има запослено лице одговарајуће струке за руковођење процесом производње.
Предузеће, друго правно и физичко лице и предузетник, поред услова из става 1. овог члана, морају да испуњавају и одговарајуће услове транспорта прехрамбених производа.
 
Члан 5.
Контрола квалитета прехрамбених производа, у смислу овог закона, обухвата проверу састава сировине, полупроизвода и готових производа у погледу физичких и хемијских својстава и органолептичких особина, поступка и метода за њихово утврђивање, као и утврђивање да ли одговарају прописаним нормама квалитета за ту врсту производа.
Контрола квалитета прехрамбених производа који носе ознаку „високе хранљиве и биолошке вредности” обухвата проверу:
1) начина производње сировина на одређеном географском подручју;
2) одређених технолошких поступака у производњи полупроизвода и готових производа;
3) присутности хемијских или других елемената који утичу на повећање хранљиве и биолошке вредности одређеног прехрамбеног производа;
4) техничко-технолошке спецификације која се односи на производњу прехрамбених производа који носе ознаку „високе хранљиве и биолошке вредности”. 
 
Члан 6.
Министар пољопривреде, шумарства и водопривреде (у даљем тексту: министар) прописује ближе услове у погледу објеката, уређаја и опреме за производњу и промет прехрамбених производа, одређује делатности из члана 4. став 2. овог закона, као и услове у погледу стручне спреме за обављање послова у оквиру тих делатности.
Министар у споразуму са министром надлежним за послове заштите животне средине прописује ближе услове у погледу објеката, уређаја и опреме за производњу и промет прехрамбених производа који носе ознаку „високе хранљиве и биолошке вредности”.
 
Члан 7.
Надзор над применом закона и других прописа, стандарда, норматива и норми квалитета у производњи и промету прехрамбених производа, врши министарство надлежно за послове пољопривреде, преко инспектора за контролу квалитета.
 
Члан 8.
Инспектор за контролу квалитета овлашћен је и дужан да врши контролу:
1) квалитета биља, односно полупроизвода од биља које се користи као сировина за производњу прехрамбених производа;
2) примене прописаних поступака у производњи прехрамбених производа који су од утицаја на квалитет производа;
3) услова за чување, складиштење и транспорт сировина и готових производа који су од утицаја на одржавање квалитета сировина и готових прехрамбених производа;
4) примене прописаних норми и стандарда за одређени прехрамбени производ;
5) примене прописаних услова паковања (врста и квалитет амбалаже), декларисања, односно обележавања прехрамбених производа и
6) квалитета прехрамбених производа који носе ознаку „високе хранљиве и биолошке вредности”.
 
Члан 9.
У вршењу послова из члана 8. овог закона инспектор за контролу квалитета у границама овлашћења може да:
1) забрани привремено производњу прехрамбених производа ако објекат не испуњава прописане услове док се недостаци не отклоне;
2) забрани привремено пријем, чување и складиштење сировина за производњу прехрамбених производа ако објекат не испуњава прописане услове;
3) забрани стављање у промет прехрамбених производа ако не одговарају прописаном и декларисаном квалитету;
4) нареди отклањање неправилности у примени прописа о квалитету прехрамбених производа;
5) нареди примену прописаних услова паковања (врсту и квалитет амбалаже), декларисања, односно обележавања прехрамбених производа;
6) забрани стављање у промет прехрамбених производа који носе ознаку „високе хранљиве и биолошке вредности”, ако се не употребљава одговарајућа сировина са одређеног географског подручја и не примењује одговарајући технолошки поступак у производњи тог производа у складу са техничко-технолошком спецификацијом.
 
Члан 10.
Послове инспекцијског надзора над применом одредаба овог закона и прописа који се односе на прехрамбене производе може да врши дипломирани инжењер технологије смера прехрамбеног или дипломирани инжењер пољопривреде смера технологије прехрамбених производа или смера за воћарство и виноградарство или смера ратарског, са најмање три године радног искуства и са положеним стручним испитом.
 
Члан 11.
У вршењу послова надзора инспектор може да узима узорке прехрамбених производа ради испитивања и утврђивања квалитета без накнаде, које врши стручна организација за испитивање и утврђивање квалитета.
Инспектор је дужан да о резултату анализе обавести власника производа од кога је узет узорак, а када је анализиран узорак из оригиналног паковања, обавести и произвођача анализираног производа.
Суперанализа производа може се захтевати у року од седам дана од дана обавештавања о резултату анализе.
Странка сноси трошкове испитивања и утврђивања квалитета производа чије испитивање тражи.
Трошкове испитивања и утврђивања квалитета инспекцијских узорака прехрамбених производа сноси произвођач, односно друго правно и физичко лице и предузетник од кога је узет узорак, ако производ не одговара прописаном, односно декларисаном квалитету, односно министарство надлежно за послове пољопривреде, ако производ одговара прописаном, односно декларисаном квалитету.
 
Члан 12.
Новчаном казном од 200.000 до 1.500.000 динара* казниће се за привредни преступ предузеће и друго правно лице ако се бави производњом и прометом прехрамбених производа и прехрамбених производа који носе ознаку „високе хранљиве и биолошке вредности”, а не испуњава прописане услове (члан 4).
За привредни преступ из става 1. овог члана казниће се новчаном казном од 50.000 до 150.000 динара* и одговорно лице у предузећу или другом правном лицу.
 

*Службени гласник РС, број 101/2005
 
Члан 13.
Новчаном казном од 100.000 до 500.000 динара* казниће се за прекршај предузетник ако се бави производњом и прометом прехрамбених производа и прехрамбених производа који носе ознаку „високе хранљиве и биолошке вредности”, а не испуњава прописане услове (члан 4).
 

*Службени гласник РС, број 101/2005
 
Члан 14.
Новчаном казном од 10.000 до 50.000 динара* казниће се за прекршај физичко лице ако се бави производњом и прометом прехрамбених производа и прехрамбених производа који носе ознаку „високе хранљиве и биолошке вредности”, а не испуњава прописане услове (члан 4).
 

*Службени гласник РС, број 101/2005
 
Члан 15.
Предузеће, друго правно и физичко лице и предузетник који обављају делатност производње и промета прехрамбених производа дужни су да ускладе своје пословање са одредбама овог закона у року од 90 дана од дана његовог ступања на снагу.
 
Члан 16.
Даном ступања на снагу овог закона престаје да важи Закон о пољопривредној инспекцији („Службени гласник СРС”, број 9/83).
 
Члан 17.
Овај закон ступа на снагу осмог дана од дана објављивања у „Службеном гласнику Републике Србије”.