Редакцијски пречишћен текст



На основу члана 153. став 2. тач. 4) и 5) Закона о полицији („Службени гласник РС”, број 101/05), 



Министар унутрашњих послова доноси


 


 


ПРАВИЛНИК


о критеријумима за избор кандидата за полазнике стручног оспособљавања


„Службени гласник РС“, бр. 72 од 31. јула 2007, 21 од 27. марта 2009, 48 од 16. јула 2010 8 од 11. фебруара 2011, 
	58 од 28. новембра 2015, 97 од 28. новембра 2015.


 


 


I. УВОДНА ОДРЕДБА 



 



Члан 1.*


Овим правилником ближе се уређују критеријуми 
	по којима се врши избор кандидата за полазнике стручног оспособљавања по 
	расписаном конкурсу за упис у Центар за основну полицијску обуку 
	Министарства унутрашњих послова (у даљем тексту: Центар), расписивање 
	конкурса, као и друга питања у вези са поступком избора.*
*Службени гласник РС, број 
	97/2015


 


II. РАСПИСИВАЊЕ КОНКУРСА, НАЧИН КОНКУРИСАЊА И УСЛОВИ КОНКУРСА 



 


Члан 2.


Полазници се примају у Центар на основу конкурса који расписује Министарство унутрашњих послова (у даљем тексту: Министарство). 



Конкурс за упис објављује се најкасније два месеца пре почетка планиране обуке. 



Конкурс се оглашава преко штампаних и електронских медија. 



Конкурс садржи: број полазника, услове 
	конкурса, начин подношења пријаве на конкурс, поступак избора кандидата, са 
	напоменом да тај поступак не може трајати дуже од годину дана, рачунајући од 
	дана закључења конкурса, као и права и дужности полазника стручног 
	оспособљавања.*


Одлуку о броју полазника обуке у Центру, на предлог директора полиције, доноси министар унутрашњих послова (у даљем тексту: министар).
*Службени гласник РС, број 
	97/2015


 


Члан 3.

Право учешћа на конкурсу има лице које мора 
	да испуњава следеће услове, и то:**
1) да је држављанин Републике Србије;**
2) да најмање годину дана има пребивалиште на 
	територији организационе јединице за коју се расписује конкурс до дана 
	закључења конкурса;**
3) да нема двојно држављанство;**
4) да нема мање од 18, а више од 24 година 
	старости;**
5) да има завршено средње образовање и 
	васпитање, у четворогодишњем трајању;**
6) да не постоје безбедносне сметње за пријем 
	у радни однос у Министарство.**

Брисан је ранији став 2. (види члан 3. Правилник 
	- 97/2015-58)


Право учешћа на конкурсу има и лице које није положило возачки испит „Б” категорије, уз обавезу да га положи у року од три године од расписивања конкурса.*


*Службени гласник РС, број 48/2010 


**Службени гласник РС, број 
	97/2015


 


Члан 4.


Пријава на конкурс са документацијом подноси се полицијској управи или полицијској станици Министарства, по месту пребивалишта кандидата. 



Пријава из става 1. овог члана подноси се на обрасцу који је прописан овим правилником и чини његов саставни део. 



Уз пријаву, кандидат прилаже следећу 
	документацију, и то:*
1) оригинале докумената (уверење о 
	држављанству, извод из матичне књиге рођених, уверење да се против кандидата 
	не води кривични поступак);*
2) фотокопије докумената оверене од стране 
	надлежног органа (диплома о завршеном средњем образовању и васпитању, личне 
	карте и возачке дозволе „Б” категорије).*

	*Службени гласник РС, број 97/2015
 


 


Члан 5.


Организациона јединица Министарства којој је поднета пријава из члана 4. овог правилника доставља комплетну документацију, заједно са извршеном безбедносном провером и провером кроз казнену евиденцију, Центру у року од 15 дана од дана закључења конкурса. 



Стручне и административно-техничке послове за потребе спровођења конкурса врши надлежна организациона јединица Центра.


 


Члан 6.


Избор кандидата за полазнике стручног 
	оспособљавања у Центру врши Комисија за избор кандидата за полазнике 
	стручног оспособљавања у Центру (у даљем тексту: Комисија), од седам 
	чланова, коју именује министар.*


Чланови Комисије су радници Центра и других организационих јединица Министарства. 



Задатак Комисије из става 1. овог члана је: 



1) да верификује спискове пријављених кандидата; 



2) да организује и прати комплетан поступак избора кандидата; 



3) да утврди ранг листу кандидата и њихово рангирање; 



4) да достави министру коначан предлог за избор кандидата; 



5) да разматра приговоре кандидата и припрема предлоге одговора министру.
Тестирање кандидата по сегментима врше 
	поткомисије чије чланове именује руководилац организационе јединице надлежне 
	за спровођење конкурса.*

	*Службени гласник РС, број 97/2015


 


III. ПОСТУПАК СА ПРИЈАВЉЕНИМ КАНДИДАТИМА 



 


Члан 7.


Лекарски преглед за утврђивање здравственог стања полазника, састоји се из општег лекарског прегледа, специјалистичких прегледа и теста на дрогу, које обавља Завод за здравствену заштиту радника Министарства унутрашњих послова у складу са утврђеним критеријумима. 



Општим лекарским прегледом утврђује се: 



– лична и породична анамнеза; 



– хронична обољења која су контраиндикована за пријем у Министарство, на основу увида у претходну медицинску документацију; 



– антропометријске мере (висина минимум 170 цм за мушкарце и 163 за жене, тежина и БМИ); 



– на основу физикалног прегледа грубе аномалије кардиоваскуларног и респираторног система; 



– стање локомоторног апарата; 



– процена функционисања чула (вид и слух). 



Општи лекарски преглед је елиминациони у смислу приступања специјалистичким прегледима.


 


Члан 8.


Кандидати су обавезни да полажу квалификациони испит који се састоји из провере језичке културе и правописа, провере психолошког и базично-моторичког статуса и интервјуа.


 


Члан 9.


Провером језичке културе и правописа утврђује се: 



1) познавање правописних правила (велико слово, интерпункција, скраћенице, састављање и растављање речи) – максималан број поена 50; 



2) језичка култура и способност писменог изражавања (садржај, правопис, реченице и граматичке грешке, логичност и поступност у изражавању ) – максималан број поена 50. 



Максимални укупни број поена је 100. 



Оцену не задовољава добија кандидат који освоји 50 или мање поена. 



 


Члан 10.


Провера психолошког статуса подразумева коришћење верификоване батерије психодијагностичких инструмената (тестова) којом се утврђују: 



1) интелигенција (IQ) – минимум 90; 



2) морални интегритет (Х) – максимум 96; 



3) дезинтеграција регулативних функција (Д) – максимум 69; 



4) неуротицизам (Н)– максимум 90; 



5) компетенција, спретност (Ц) – минимум 100. 



Оцену не задовољава добија кандидат који постигне резултате испод дефинисаног минимума, односно изнад дефинисаног максимума на наведеним димензијама. 



Такође, предмет мерења у психолошком тестирању су и следеће димензије: 



1) екстраверзија, активитет, социјабилност (Е); 



2) отвореност, радозналост (О); 



3) импулсивност, неконтролисаност (И); 



4) пријатељска настројеност, попустљивост (А). 



За димензије из става 3. овог члана нису дефинисане доње, односно горње границе као критеријуми пролазности, али се и резултати на овим димензијама узимају у обзир приликом одређивања укупног скора на тесту. 



Укупан скор на тесту рачуна се према следећој формули: 



 


ТОТАЛ = -Х+Е-Д+О-Н-И+Ц-А+2*IQ 



 


Члан 11.


Провером базично-моторичког статуса процењује се: 



– брзинско експлозивна снага руку (број склекова за 10 секунди); 



– брзинска издржљивост прегибача трупа (подизање трупа за време од 30 секунди); 



– експлозивна снага ногу (скок у даљ из места); 



– аеробни потенцијал организма – (Куперов тест трчања за време од 12 минута); 



– процена едукативног моторичког потенцијала („слалом” са три лопте). 



Сваки тест процене базично-моторичког статуса вреднује се од 0 до 5 поена, при чему укупни максимални број поена износи 25. 



Оцену не задовољава добија кандидат који освоји укупно 7 или мање поена, односно на два теста освоји 0 поена. 




 

 

 


Члан 12.


Интервју са кандидатом представља полуструктурисану технику разговора везану за следеће области: 



– комуникацију (вербалну и невербалну); 



– социо-породичну и личну анамнезу (укључујући и врсту завршене школе, успех у школовању, специфична знања и вештине); 



– вредности, навике, ставове и интересовања; 



– професионалну мотивацију. 



Кандидат се оцењује по појединачним сегментима процене, оценом од 1 до 5. 



Кандидат добија једну збирну оцену за сваки сегмент интервјуа. 



Максимални број поена на интервју је 20. 



Оцену не задовољава добија кандидат који је у било ком сегменту консензусом оцењен оценом 1.


 


Члан 13.


Кандидати који су испунили услове и положили 
	квалификациони испит за упис у Центар, рангирају се на основу збирних 
	резултата у сва четири сегмента квалификационог испита.*


Поступак рангирања кандидата врши се тако што се у појединим доменима (сегментима квалификационог испита) збир поена претвара у стандардне („z”) скорове, који одређују тачан положај (ранг) појединца у групи кандидата који су задовољили у конкретном домену.

	*Службени гласник РС, број 97/2015


 


Члан 14.


Износ „z” скора у сваком појединачном домену множи се коефицијентом који изражава процентуално учешће тог домена у укупној оцени на квалификационом испиту: 



1) језичка култура и правопис – z*0,15 (15%); 



2) психо-тест – z*0,40 (40%); 



3) базично-моторички статус – z*0,20 (20%); 



4) интервју – z*0,25 (25%). 



 


Члан 15.


Овако пондерисани „z” скорови се сабирају и на овај начин добијени укупни „z” скор одређује ранг кандидата на коначној ранг листи. 



Први кандидат на ранг листи има највећи позитивни, а последњи кандидат највећи негативни „z” скор. 



 


Члан 16.


Сви поени на квалификационом испиту претворени су у стандардне скорове, који се не дописују на ранг листу уз име кандидата, због релативно малог распона и различитог предзнака бројева.


 


Члан 17.


Кандидати имају могућност да остваре увид у сопствене резултате у свим фазама квалификационог испита.


 


Члан 18.


Обавештавање кандидата о датуму и месту обављања лекарских прегледа и квалификационог испита врши се најкасније седам дана пре њиховог почетка.


 


Члан 19.


Кандидати који учествују у поступку избора полазника стручног оспособљавања имају право да употребљавају свој језик, у складу са законом.


 


Члан 20.


Постигнућа кандидата на проверама су квантификована (изражавају се поенима). 



Свака појединачна провера је елиминациона за кандидате који не задовоље дефинисане норме.


 


Члан 21.


Приликом провера из чл. 7, 9, 10, 11. и 12. овог правилника, кандидати се воде под шифром, што обезбеђује потпуну равноправност кандидата у процесу селекције.


 


IV. ОДЛУЧИВАЊЕ И ПОСТУПАК ПО ЖАЛБИ 



 


Члан 22.


По окончању поступка са пријављеним кандидатима, Комисија утврђује коначну ранг листу кандидата.
На основу коначне ранг листе, одлуку о 
	пријему кандидата доноси министар.*
*Службени гласник РС, број 
	97/2015


 



Члан 23.*


У складу са територијалним потребама и 
	принципом националне заступљености припадника Министарства, министар може 
	донети одлуку да се на основну полицијску обуку прими додатни број учесника 
	конкурса, а који испуњавају услове предвиђене чланом 3. овог правилника и 
	који су положили квалификациони испит.*


*Службени гласник РС, број 
	97/2015


 


Члан 24.


Кандидат који не буде примљен писмено се обавештава у року од осам дана од дана доношења одлуке. 



На одлуку, кандидат може уложити жалбу министру, преко Центра, у року од осам дана од дана пријема обавештења. 



 


V. ЗАВРШНЕ ОДРЕДБЕ 



 



Члан 25.*


Кандидати који буду позвани на пријемни 
	испит, сносе путне трошкове, трошкове боравка и трошкове лекарског 
	прегледа.*
*Службени гласник РС, број 
	97/2015


 



Члан 26.


Брисан је (види члан 10. Правилника - 97/2015-58)


 



Члан 27.


Брисан је (види члан 10. Правилника - 97/2015-58)


 


Члан 28.


Обавештавање кандидата о пријему на обуку, о месту и времену потписивања уговора о регулисању међусобних права и обавеза између кандидата и Министарства, обавља се најмање десет дана пре почетка обуке.


 


Члан 29.


Уговор о међусобним правима и обавезама полазника основне полицијске обуке и Министарства потписује се у року од најмање пет дана пре почетка обуке. 



Потписивањем уговора, кандидат добија статус полазника основне полицијске обуке. 



О спровођењу уговора стара се Министарство.


 


Члан 30.


Овај правилник ступа на снагу осмог дана од дана објављивања у „Службеном гласнику Републике Србије”. 



 


01 број 5244/07-3 



У Београду, 3. јула 2007. године 



Министар, 



Драган Јочић, с.р. 

 
 
ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" 
	ПРАВИЛНИКА
 
Правилник о изменама и допунама Правилника 
о критеријумима за избор кандидата за полазнике стручног оспособљавања: 
	"Службени гласник РС", број 97/2015-58
 
Члан 11.
Започети поступци са кандидатима, који су се 
	пријавили до дана ступања на снагу овог правилника, окончаће се у складу са 
	Правилником о критеријумима за избор кандидата за полазнике стручног 
	оспособљавања („Службени гласник РС”, бр. 72/07, 21/09, 48/10 и 8/11).
Члан 12.
Овај правилник ступа на снагу осмог дана од 
	дана објављивања у „Службеном гласнику Републике Србије”.