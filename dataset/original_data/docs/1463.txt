Редакцијски пречишћен текст
 
 
На основу члана 106. став 3. Закона о јавном тужилаштву („Службени гласник РС”, бр. 116/08, 104/09 и 101/10, 78/11 – др. закон, 101/11 и 38/12 – одлука УС), 
	
Државно веће тужилаца доноси
 
ПРАВИЛНИК 
	
о дисциплинском поступку и дисциплинској одговорности јавних тужилаца и заменика јавних тужилаца

"Службени гласник РС", бр. 64 од 4. јула 
	2012, 109 од 11. децембра 2013, 58 од 3. јуна 2014.
 
I. УВОДНЕ ОДРЕДБЕ
Предмет правилника
Члан 1.
Овим правилником уређује се дисциплинска одговорност јавних тужилаца и заменика јавних тужилаца (у даљем тексту: тужилаца), дисциплински прекршаји, дисциплинске санкције, начин рада и организација дисциплинских органа и дисциплински поступак. 
	
Сходна примена Закона о општем управном поступку
Члан 2.
Дисциплински поступак против тужилаца спроводи се у складу са Законом о јавном тужилаштву и овим правилником.
На питања која нису уређена прописима из става 1. овог члана сходно се 
	примењују одредбе Законика о кривичном поступку.*
 
*Службени гласник РС, 
	број 58/2014
 
Службени језик и писмо
Члан 3.
У дисциплинском поступку пред дисциплинским органима и Државним већем тужилаца (у даљем тексту: Веће) у службеној употреби су српски језик и ћириличко писмо.
Дужност достављања списа и података
Члан 4.
Јавна тужилаштва, судови, други државни органи, као и друге организације и правна лица дужни су да Дисциплинском тужиоцу и Већу, на његов захтев, без одлагања, доставе списе и друге податке потребне за предузимање радњи у дисциплинском поступку за које је надлежно. 
	
Обавештавање јавности
Члан 5.
Веће може обавештавати јавност о дисциплинским поступцима у којима поступа, водећи рачуна о интересима поступка, као и заштити приватности учесника дисциплинског поступка.
Странке у поступку
Члан 6. 
Странке у дисциплинском поступку су Дисциплински тужилац и носилац 
	јавнотужилачке функције (у даљем тексту: тужилац) чија се дисциплинска 
	одговорност утврђује.*
 
*Службени гласник РС, 
	број 58/2014
 
II. ДИСЦИПЛИНСКА ОДГОВОРНОСТ
Појам
Члан 7.
Дисциплински прекршај је несавесно вршење јавнотужилачке функције или 
	понашање тужилаца недостојно јавнотужилачке функције,
	у складу са Законом о 
	јавном тужилаштву.*
 
*Службени гласник РС, 
	број 58/2014
 
Дисциплински прекршаји
Члан 8.
Тужилац чини дисциплински прекршај ако:
– не израђује јавнотужилачке одлуке и не улаже редовна и ванредна правна средства у прописаном року;
– учестало пропушта или касни на заказане претресе, расправе и друге процесне радње у предметима који су му додељени у рад;
– пропусти да тражи изузеће у предметима где за то постоје законски разлози;
– одбије вршење послова и задатака који су му поверени;
– не извршава писмена упутства надређеног јавног тужиоца;
– очигледно крши обавезе правилног поступања према судијама у поступку, странкама, њиховим правним заступницима, сведоцима, особљу или колегама;
– се упушта у непримерене односе са странкама или њиховим правним заступницима у поступку који води;
– даје непотпуне или нетачне податке од значаја за рад Државног већа тужилаца у поступку избора и разрешења јавних тужилаца и заменика јавних тужилаца, утврђивања дисциплинске одговорности и другим питањима из његове надлежности;
– крши начело непристрасности и угрожава поверење грађана у јавно тужилаштво; 
	
– обавља активности које су законом одређене као неспојиве са јавнотужилачком функцијом као што су функција у органима који доносе прописе и органима извршне власти, јавним службама и органима покрајинске аутономије и јединица локалне самоуправе, чланство у политичким странкама, бављење јавним или приватним плаћеним послом, пружање правне услуге или давање правних савета уз накнаду, као и друге функције, послови или приватни интереси који су супротни достојанству и самосталности јавног тужилаштва или штете његовом угледу;
– прихвата поклоне супротно прописима који регулишу сукоб интереса;
– не поштује радно време прописано законом или одређено од стране надлежног јавног тужиоца;
– ако значајно крши одредбе Етичког кодекса;
– неоправдано не похађа обавезне програме обуке.
Тежак дисциплински прекршај
Члан 9.
Тежак дисциплински прекршај постоји ако је услед дисциплинског прекршаја из члана 8. овог правилника дошло до озбиљног поремећаја у вршењу јавнотужилачке функције или обављања радних задатака у јавном тужилаштву или до тешког нарушавања угледа и поверења јавности у јавно тужилаштво, а нарочито застаревања кривичног гоњења, као и у случају поновљеног дисциплинског прекршаја.
Под поновљеним дисциплинским прекршајем из става 1. овог члана сматра се три пута правноснажно утврђена дисциплинска одговорност тужиоца за исти дисциплински прекршај.
Дисциплинска комисија по правноснажности решења којим се тужилац оглашава одговорним за тежак дисциплински прекршај подноси предлог за разрешење тужиоца Државном већу тужилаца.
Дисциплинске санкције
Члан 10.
Дисциплинске санкције су: 
− јавна опомена, 
− умањење плате до 50% до једне године и 
− забрана напредовања у трајању до три године.
Јавна опомена може бити изречена само када се први пут утврди дисциплинска одговорност тужиоца за дисциплински прекршај из члана 8. овог правилника.
Сразмерност у изрицању дисциплинске мере
Члан 11.
Дисциплинска мера мора бити сразмерна тежини учињеног дисциплинског прекршаја у вршењу јавнотужилачке функције.
Приликом изрицања дисциплинске мере нарочито се узимају у обзир:
– тежина учињеног прекршаја и наступеле последице, а посебно степен дисциплинске одговорности учиниоца и околности под којима је прекршај учињен;
– досадашњи рад и понашање тужиоца, а посебно чињеница да ли је више пута дисциплински одговарао. 
	
III. ДИСЦИПЛИНСКИ ОРГАНИ
Врсте
Члан 12. 
Дисциплински органи су:
– Дисциплински тужилац и његови заменици;
– Дисциплинска комисија и заменици чланова Дисциплинске комисије;
– Веће као другостепени дисциплински орган.
Изузеће
Члан 13.
Странке у дисциплинском поступку могу тражити изузеће Дисциплинског тужиоца, заменика Дисциплинског тужиоца, председника Дисциплинске комисије, члана Дисциплинске комисије, заменика председника Дисциплинске комисије, заменика члана Дисциплинске комисије и члана Већа ако сматрају да постоји неки од следећих разлога за изузеће:
– постојање брачне, односно ванбрачне заједнице, сродство по крви у правој линији до било ког степена, у побочној линији до четвртог степена, а по тазбини до другог степена без обзира да ли је брак престао или нијe;
– учествовање у доношењу одлуке првостепеног дисциплинског органа;
– постојање околности које изазивају сумњу у непристрасност.
Дисциплински тужилац, заменик Дисциплинског тужиоца, председник Дисциплинске комисије, члан Дисциплинске комисије, заменик председника Дисциплинске комисије, заменик члана Дисциплинске комисије и члан Већа дужан је да тражи своје изузеће у случајевима из става 1. алинеја 1. овог члана, а у случају да сматра да постоје околности које изазивају сумњу у непристрасност обавестиће о томе Веће.
Захтев за изузеће може се поднети до окончања дисциплинског поступка Државном већу тужилаца.
О изузећу Дисциплинског тужиоца, заменика Дисциплинског тужиоца, заменика председника Дисциплинске комисије, члана Дисциплинске комисије и заменика члана Дисциплинске комисије одлучује председник Већа, а о изузећу председника Дисциплинске комисије или члана Већа одлучује Веће. 
	
Председник Већа, односно Веће доноси одлуку о изузећу у року од осам дана од дана пријема захтева. 
	
Дисциплински тужилац
Члан 14.
Веће именује и разрешава Дисциплинског тужиоца и његове заменике из реда тужилаца.
Одлуку о именовању Дисциплинског тужиоца и заменика Дисциплинског тужиоца 
	Веће доноси тако што са листе добровољно пријављених кандидата носилаца 
	јавнотужилачке функције и листе кандидата предложених од стране колегијума 
	тужилаштава бира кандидата који у професионалној средини ужива највећи углед,
	на основу исказане 
	стручности, оспособљености и достојности у вршењу јавнотужилачке функције и 
	поштовања одредаба Етичког кодекса јавних тужилаца и заменика јавних 
	тужилаца.*
За Дисциплинског тужиоца или његовог заменика може бити именован тужилац који најмање осам година обавља јавнотужилачку функцију. 
	
Пре именовања 
	Државно веће тужилаца обавља разговор са пријављеним кандидатима ради 
	стицања непосредног увида у стручност, оспособљеност и достојност кандидата, 
	поштовање и однос према одредбама 
	Етичког кодекса јавних тужилаца и заменика јавних тужилаца, као и однос 
	према надлежностима и раду дисциплинских органа предвиђених законом и овим 
	правилником.*
Дисциплински тужилац има два заменика.
Мандат Дисциплинског 
	тужиоца и његових заменика траје четири године, при чему могу бити поново 
	именовани на те дужности.*
Државно веће тужилаца моће повећати број заменика Дисциплинског тужиоца услед повећаног обима посла на основу образложеног предлога Дисциплинског тужиоца Већу.
Током вођења дисциплинског поступка Дисциплински тужилац и његови заменици имају право на умањење норме у матичном јавном тужилаштву што Државно веће тужилаца одобрава посебном одлуком на предлог Дисциплинског тужиоца.
Дисциплински тужилац има право на на потпуно умањење норме док заменици Дисциплинског тужиоца имају право на умањење норме од најмање 50%, које умањење може бити повећано на основу образложене одлуке Дисциплинског тужиоца.
Дисциплински тужилац има обавезу да обавести Државно веће тужилаца и матично јавно тужилаштво о дозвољеном умањењу норме ради регулисања организације рада.
Дисциплински тужилац 
	подноси годишњи извештај о свом раду Државном већу тужилаца најкасније до 
	15. јануара наредне године.*
 
*Службени гласник РС, 
	број 58/2014
 
Дисциплинска комисија 
Члан 15.
Веће именује и разрешава председника, два члана Дисциплинске комисије и њихове заменике из реда тужилаца.
Одлуку о именовању председника, два члана Дисциплинске комисије и њихових 
	заменика Веће доноси тако што са листе добровољно пријављених кандидата 
	носилаца јавнотужилачке функције и листе кандидата предложених од стране 
	колегијума јавног тужилаштава бира кандидата који у професионалној средини 
	ужива највећи углед, на 
	основу исказане стручности, оспособљености и достојности у вршењу 
	јавнотужилачке функције и поштовања одредаба Етичког кодекса јавних тужилаца 
	и заменика јавних тужилаца.*
За председника, члана или њихових заменика може бити именован тужилац који најмање осам година обавља јавнотужилачку функцију. 
	
Пре именовања Државно 
	веће тужилаца обавља разговор са пријављеним кандидатима ради стицања 
	непосредног увида у стручност, оспособљеност и достојност кандидата, 
	поштовање и однос према одредбама Етичког 
	кодекса јавних тужилаца и заменика јавних тужилаца, као и однос према 
	надлежностима и раду дисциплинских органа предвиђених законом и овим 
	правилником.*
Мандат председника, 
	члана и заменика чланова Дисциплинске комисије траје четири године, при чему 
	могу бити поново именовани на те дужности.*
У случају одсутности или дуже спречености председника или чланова Дисциплинске комисије, замењује их њихови заменици.
Током вођења дисциплинског поступка председник и чланови Дисциплинске комисије имају право на умањење норме у матичном јавном тужилаштву што Државно веће тужилаца одобрава посебном одлуком на предлог председника Дисциплинског већа.
 
*Службени гласник РС, 
	број 58/2014
 
Престанак дужности
Члан 16.
Дужност Дисциплинског тужиоца, председника, чланова Дисциплинске комисије и њихових заменика престаје истеком мандата или због наступања разлога за престанак јавнотужилачке функције из члана 87. Закона о јавном тужилаштву.
Разрешење
Члан 17.
Веће разрешава Дисциплинског тужиоца, председника, чланове Дисциплинске комисије, као и њихове заменике, уколико несавесно обављају дужност у дисциплинском поступку.
Одлуку о разрешењу доноси Веће, у року од 15 дана од дана покретања поступка за разрешење. 
	
Веће као другостепени дисциплински орган
Члан 18.
Дужност чланова Већа, као другостепеног дисциплинског органа, престаје у складу са Законом о Државном већу тужилаца („Службени гласник РС”, бр. 116/08 и 101/10 и 88/11).
IV. ДИСЦИПЛИНСКИ ПОСТУПАК
Дисциплинска пријава
Члан 19.
Свако може Дисциплинском тужиоцу поднети дисциплинску пријаву против тужиоца због учињеног дисциплинског прекршаја.
Дисциплинска пријава се подноси у писменом облику и садржи:
– име и презиме тужиоца против кога се подноси пријава, као и назив јавног тужилаштва у коме обавља јавнотужилачку функцију;
– чињенични опис догађаја;
– доказе који потврђују наводе из пријаве.
Дисциплински тужилац је дужан да испита сваку поднету пријаву.
О поднетим пријавама води се евиденција. 
Дисциплински тужилац ради испитивања навода пријаве и утврђивања чињеничног стања има право и дужност да прикупља материјалне доказе, обавља разговоре, врши прегледе службене документације јавног тужилаштва у коме је извршен могући дисциплински прекршај, преко јавног тужилаштва врши увид у судске предмете као и предмете других органа пред којима је поступао пријављени тужилац у вези дисциплинског прекршаја као и да предузима друге радње и мере у складу са Законом о јавном тужилаштву и Законом о општем управном поступку ради утврђивања чињеничног стања.
Приликом испитивања навода пријаве и прикупљања доказа Дисциплински тужилац и његови заменици су дужни да поступају са нарочитом обазривошћу у циљу избегавања могућег утицаја на ток испитивања пријаве.
Покретање дисциплинског поступка
Члан 20.
Дисциплински поступак покреће Дисциплински тужилац подношењем предлога за вођење дисциплинског поступка (у даљем тексту: Предлог) Дисциплинској комисији, на основу поднете дисциплинске пријаве или по службеној дужности.
Дисциплински тужилац може повући Предлог пре почетка расправе, а након отпочињања расправе само уз сагласност Дисциплинске комисије и тужиоца против кога је Предлог поднесен.
Дисциплински тужилац не може поднети нов Предлог на основу истих чињеница у случају када је Дисциплинска комисија дала сагласност за повлачење Предлога након што је расправа почела. 
	
Предлог за вођење дисциплинског поступка
Члан 21.
Предлог за вођење дисциплинског поступка садржи:
– име и презиме тужиоца чија се дисциплинска одговорност утврђује и назив јавног тужилаштва у коме тужилац обавља јавнотужилачку функцију, као и податак о пуномоћнику уколико исти постоји;
– чињенични опис дисциплинског прекршаја; 
– правну квалификацију дисциплинског прекршаја; 
– предлоге доказа који треба да се изведу у току поступка.
Ток дисциплинског поступка
Члан 22.
Дисциплинска комисија доставља Предлог носиоцу јавнотужилачке функције чија се дисциплинска одговорност утврђује на изјашњење.
Тужилац чија се дисциплинска одговорност утврђује или његов пуномоћник могу на Предлог писмено да одговоре Дисциплинској комисији у року од осам дана од дана пријема Предлога.
Дисциплинска комисија доставља одговор са свим прилозима Дисциплинском тужиоцу.
Након пријема одговора на Предлог или по истеку рока од осам дана од дана пријема Предлога, Дисциплинска комисија заказује расправу.
Дисциплински тужилац или његов заменик заступа Предлог на расправи.
Тужилац 
	чија се дисциплинска одговорност утврђује има право да своје наводе усмено 
	изложи пред Дисциплинском комисијом.*
Дисциплинска комисија изводи доказе неопходне за правилно и потпуно утврђивање чињеничног стања.
Уколико Дисциплинска комисија током поступка утврди да се неке чињенице морају додатно проверити може такву проверу тражити од Дисциплинског тужиоца, тужиоца чија се одговорност проверава, јавног тужилаштва у којем је извршен могући дисциплински прекршај или другог органа пред којим је поступано у вези могућег прекршаја или лица које је било обухваћено истим, као и да предузима друге радње и мере у складу са Законом о јавном тужилаштву и Законом о општем управном поступку ради утврђивања чињеничног стања.
Лица која су 
	саслушана пред Дисциплинским органима сем тужиоца чија се одговорност 
	утврђује имају право на накнаду путних трошкова у висини аутобуске карте 
	која ће им се исплатити из средстава буџета Државног већа тужилаца.*
Уколико изведени докази указују на измену у чињеничном стању у односу на поднети Предлог или да је тужилац чија се дисциплинска одговорност утврђује учинио још неки дисциплински прекршај, Дисциплински тужилац може усмено да измени или прошири Предлог на расправи, односно одлагање расправе ради измене или проширења Предлога. 
	
Тужилац чија се дисциплинска одговорност утврђује може тражити одлагање расправе ради изјашњења о проширењу Предлога.
У случају неоправданог изостанка Дисциплинског тужиоца, односно његовог заменика, као и у случају неоправданог изостанка тужиоца чија се дисциплинска одговорност утврђује и његовог пуномоћника, поступак се може спровести у њиховом одсуству. 
	
Дисциплински поступак је хитан и затворен за јавност, изузев уколико тужилац или. заменик чија се дисциплинска одговорност утврђује не захтева да буде јаван. 
	
Дисциплински поступак не омета вођење других поступака против тужиоца.
 
*Службени гласник РС, 
	број 58/2014
 
Ток поступка за тежак дисциплински прекршај
Члан 23.
Поступак за утврђивање постојања тешког дисциплинског прекршаја и утврђивања одговорности тужилац води се сходно одредбама овог правилника.
Дисциплински тужилац је обавезан да у предлогу посебно образложи и укаже на околности и доказе које указују да је услед дисциплинског прекршаја из члана 8. овог правилника дошло до озбиљног поремећаја у вршењу јавнотужилачке функције или обављања радних задатака у јавном тужилаштву или до тешког нарушавања угледа и поверења јавности у јавно тужилаштво, а нарочито застаревања кривичног гоњења, као и у случају поновљеног дисциплинског прекршаја.
Дисциплинско веће је обавезно да посебно образложи одуку и санкцију по предлогу Дисциплинског тужиоца у вези тешког дисциплинског прекршаја. 
	
Државно веће тужилаца по пријему предлога за разрешење тужиоца поступак за разрешење води сходно одредбама Закона о јавном тужилаштву.
Дисциплински тужилац је обавезан да пажљиво испита одлуку Државног већа тужилаца као и чињенично стање, те да уколико нађе основ за вођење дисциплинског поступка за дисциплински прекршај исти покрене у складу са одредбама овог правилника.
Дисциплински поступак и дисциплинска санкција за тежак дисциплински прекршај се могу водити и изрећи до правноснажности одлуке о разрешењу Државног већа тужилаца.
Права тужиоца чија се дисциплинска одговорност утврђује
Члан 24.
Тужилац чија се дисциплинска одговорност утврђује има право да:
– буде обавештен о разлозима за покретање поступка након провере навода дисциплинске пријаве од стране Дисциплинског тужиоца;
– се упозна са предметом и пратећом документацијом;
– да се изјасни о поднетом и проширеном Предлогу; 
– има пуномоћника у свим фазама дисциплинског поступка; 
– захтева да расправа буде јавна;
– да изјави жалбу на одлуку Дисциплинске комисије;
– да изјави жалбу на другостепену одлуку.
Одлуке Дисциплинског тужиоца
Члан 25.
Дисциплински тужилац може да:
− одбаци дисциплинску пријаву;
− поднесе Предлог за вођење дисциплинског поступка;
− одустане од Предлога;
− измени или прошири Предлог;
− изјави жалбу на одлуку Дисциплинске комисије.
У случају одустанка или неизјављивања жалбе Дисциплински тужилац дужан је да сачини службену белешку о разлозима за одустајање, односно неизјављивање жалбе. 
	
Одлуке Дисциплинске комисије
Члан 26.
У поступку утврђивања дисциплинске одговорности тужиоца Дисциплинска комисија може да: 
	
– одбаци Предлог као неблаговремен и недозвољен; 
– одбије Предлог као неоснован; 
– усвоји Предлог, огласи тужиоца одговорним за учињени дисциплински прекршај и изрекне му дисциплинску санкцију.
Дисциплинска комисија доноси одлуке у року од 15 дана од дана закључења расправе и доставља их Дисциплинском тужиоцу и тужиоцу чија се дисциплинска одговорност утврђује, односно његовом пуномоћнику.
Правноснажну одлуку Дисциплинска комисија доставља Већу ради уписа у лични лист тужиоца.
Начин одлучивања Дисциплинске комисије
Члан 27.
Одлуке Дисциплинске комисије се доносе већином гласова чланова Дисциплинске комисије, о чему се саставља посебан записник који потписују сви чланови Дисциплинске комисије. 
	
Одлуке Дисциплинске комисије се израђују у облику решења у року од 15 дана од дана закључења расправе.
Издвојено мишљење члана Дисциплинске комисије констатује се у записнику о већању и гласању.
Одлука којом се утврђује да је тужилац одговоран за дисциплински прекршај садржи: 
	
– уводни део, који садржи: састав Дисциплинске комисије, имена странака, опис предмета поступка и датум доношења одлуке;
– чињенични опис дисциплинског прекршаја;
– одредбе Закона о јавном тужилаштву и друге примењене законе или прописе, као и правну квалификацију дисциплинског прекршаја;
– изречену дисциплинску санкцију;
– образложење, које садржи преглед изведених доказа, утврђених чињеница и правних закључака;
– поуку о правном леку.
Застарелост
Члан 28.
Вођење дисциплинског поступка застарева у року од две године од дана 
	када је дисциплински прекршај учињен.*
*Службени гласник РС, број 109/2013
V. ДРУГОСТЕПЕНИ ПОСТУПАК
Жалба
Члан 29.
Против одлуке Дисциплинске комисије може се изјавити жалба Већу у року од осам дана од дана достављања одлуке.
Жалбу могу изјавити Дисциплински тужилац, тужилац чија се дисциплинска одговорност утврђује и његов пуномоћник. 
	
Жалба садржи:
– број и датум решења Дисциплинске комисије против кога се изјављује жалба;
– предлог да се одлука побија у целини или у одређеном делу;
– основе и разлоге жалбе;
– потпис.
Дисциплинска комисија доставља жалбу заједно са прилозима другој странци у поступку на одговор. 
	
Странка може у року од три дана од дана пријема жалбе доставити Већу одговор на жалбу. 
	
Жалба на одлуку о разрешењу се може поднети Уставном суду у року од 30 дана од дана достављања одлуке у којем случају се поступак води на основу Закона о јавном тужилаштву.
ОСНОВИ ЗА ЖАЛБУ
Члан 30.
Одлука се може побијати:
1) због повреда правила поступка које су могле имати утицај на доношење законите и правилне одлуке;
2) због погрешно или непотпуно утврђеног чињеничног стања;
3) због погрешне примене материјалног права;
4) због одлуке о изреченој дисциплинској санкцији.
Одлуке Већа као другостепеног дисциплинског органа
Члан 31.
Поступајући по жалби Веће може да:
– одбаци жалбу као неблаговремену или недозвољену; 
– одбије жалбу као неосновану;
– усвоји жалбу и преиначи одлуку Дисциплинске комисије.
Начин одлучивања Већа
Члан 32.
Након пријема жалбе председник Већа одређује известиоца из реда чланова Већа који се бирају из реда тужилаца.
Одлуке Већа као другостепеног дисциплинског органа доносе се већином гласова присутних чланова.
Одлуке Већа се израђују у облику решења у року од 30 дана од дана закључења расправе.
Одлуке Већа се достављају странкама по правилима о личној достави.
Одлука Већа је коначна.
Жалба против одлуке Већа
Члан 33.
Жалба против одлуке Државног већа тужилаца у другом степену може бити поднета као управни спор пред Управним судом у складу са Законом о управним споровима. 
	
Жалба против одлуке Државног већа тужилаца о разрешењу може бити поднета Уставном суду Србије у року од 30 дана од дана уручења одлуке, у којем случају ће поступак бити вођен на основу Закона о јавном тужилаштву.
Извршење коначних одлука о дисциплинским санкцијама
Члан 34.
Правноснажна одлука којом је изречена дисциплинска санкција уписује се у лични лист јавног тужиоца, односно заменика јавног тужиоца.
Ванредни правни лекови
Члан 35.
У дисциплинском поступку нису дозвољени ванредни правни лекови, нити понављање поступка. 
	
Прелазне и завршне одредбе
Члан 36.
Овај правилник ступа на снагу осмог дана од дана објављивања у „Службеном гласнику Републике Србије”. 
	
 
Број A 540/12
У Београду, 2. јула 2012. године
Председник Државног
већа тужилаца,

Загорка Доловац, с.р.