На основу тачке 6. Одлуке
о продаји гаража и гаражних места у својини
Савезне Републике Југославије (“Службени лист СРЈ”, бр. 11/97),


савезни министар правде доноси
 
УПУТСТВО

о ближим условима и поступку продаје гаража и гаражних места у својини 
Савезне Републике Југославије
„Службени
лист СРЈ”, број 18 од 18. априла 1997.
 
 
I.
УСЛОВИ
 
1. Овим упутством
прописују се ближи услови и поступак за продају гаража и гаражних места у
својини Савезне Републике Југославије, у складу са Законом о имовини Савезне
Републике Југославије („Службени лист СРЈ”, бр. 41/93 и 30/96) - (у даљем
тексту: Закон).
 
2. Гараже и гаражна
места у својини Савезне Републике Југославије продају се непосредном погодбом
лицима који их користе по основу уговора о закупу, а који су дужни да се, у
року од осам дана од дана достављања понуде, о њој писмено изјасне, ради
примене услова из тач. 2. и 3. Одлуке.
Јавним надметањем,
на основу писмено прикупљених понуда, продају се гараже и гаражна места који се
не продају на начин из става 1. ове тачке, као и остале гараже и гаражна места.
 
3. Савезно
министарство правде разматра захтев и достављену документацију за продају
гаража и гаражних места и ако су испуњени Законом и овим упутством прописани
услови, даје сагласност у року од петнаест дана од дана достављања захтева и
документације.
 
4. Ако купац из
тачке 1. Одлуке захтева измену уговореног начина исплате, измењени услови
плаћања утврдиће се анексом уговора према условима који важе на дан подношења
захтева за измену начина исплате дуга.
  
II.
ПОСТУПАК
 
5. Савезна дирекција
за имовину Савезне Републике Југославије (у даљем тексту: Дирекција) доставља
понуду за продају гаража и гаражних места закупцима.
Понуда из става 1.
ове тачке, садржи следеће податке о гаражи и гаражном месту: место, улица, број
гараже и гаражног места, површина, цена, рок исплате и обавештење о подношењу
захтева за продају под условима из понуде.
По извршеној
контроли документације и прибављеној сагласности из тачке 3. овог упутства,
купац ће бити обавештен о датуму закључења уговора.
 
6. Захтев за
куповину гараже или гаражног места Дирекцији, у писменој форми, подноси лице
које их користи по основу за-купа.
Уз захтев из става
1. ове тачке доставља се:
1) уговор о закупу
гараже или гаражног места;
2) доказ о коришћењу
гараже или гаражног места (фотокопија саобраћајне дозволе);
3) фотокопија личне
карте или уверење о пребивалишту;
4) доказ о плаћању
закупнине у последњих шест месеци;
5) доказ о сродству
са закупцем (извод из матичне књиге венчаних односно рођених);
6) уверење о држављанству
Савезне Републике Југославије.
 
7. Дирекција ће
објавити путем средстава јавног информисања, у „Службеном листу СРЈ”, конкурс
за продају гаража и гаражних места у својини Савезне Републике Југославије.
Конкурс из става 1.
ове тачке садржи нарочито:
1) улицу, број и
површину гараже и гаражног места који су предмет продаје;
2) почетну продајну
цену;
3) рок за подношење
захтева;
4) дан отварање
понуда;
5) рок за обавештење
о избору најповољнијег понуђача;
6) рок за закључење
уговора.
 
8. Уз захтев за
продају гараже или гаражног места јавним надметањем, који се подноси у писменој
форми, доставља се понуда са фиксном ценом за један метар квадратни и уверење о
држављанству Савезне Републике Југославије.
 
9. Продајна цена
гараже и гаражног места утврђује се на основу обрасца:
 
Цг
= Јц х Пг х Ка х Кл х Кг
 
Јединична цена
гараже (Јц) утврђује се стављањем у однос просечне тржишне цене гараже и
просечне уговорене цене изградње станова, коју објављује надлежни орган.
Јединична цена
израчунава се по обрасцу:
 
Јц
= Цис х Кцг
 
у коме је:
Цис - просечно
уговорена цена изградње 1 м2 стана, коју, на основу података са тржишта,
објављује надлежни орган;
Кцг - коефицијент
цене гараже - учешће просечне тржишне цене гараже у просечној цени изградње
стана, који износи 0,20.
Површина гараже (Пг)
је стварна површина гараже из уговора о закупу.
У површину гаражног
места не улази површина манипулативног простора (саобраћајнице и прилази до
гаражног места).
Површина гаражног
места, када је цео гаражни простор укњижен као једно земљишно књижно тело,
одређује се у идеалним деловима у односу на укупну површину.
Површина гараже
одређује се тако што се рачуна:
1) за гаражу у
саставу стана и бокс гаражу - стварна површина пода која је ограђена зидовима
или плетивом;
2) за гаражно место
- обележена или ограђена површина пода;
3) за гаражно место
чије су димензије одређене размаком конструктивних елемената зграде - укупна
стварна корисна површина, намењена за једно гаражно место, тако да димензије
гаражног места не улазе у манипулативни део гаражног простора.
Коефицијент
корекције цене зависно од старости гараже и гаражног места (Ка) обрачунава се
по стопи од 1% годишње, а највише до 50%.
Старост гараже
рачуна се од године изградње закључно са годином у којој се процењује вредност
гараже.
Коефицијент
локације, односно корекције цене гараже зависно од локације гараже (Кл) одређен
је анализом односа тржишних цена станова и гаража на појединим локацијама и
износи:
1) за територију
Општине Вождовац - Кл = 1,05;
2) за територију
Општине Палилула - Кл = 1,15;
3) за територију
Општине Звездара - Кл = 1,10;
4) за територију
Општине Врачар - Кл = 1,20;
5) за територију
Општине Чукарица - Кл = 0,95;
6) за територију
Општине Н. Београд - Кл = 0,95;
7) за територију
Општине Земун - Кл = 0,95;
8) за територију
Општине Савски венац - Кл = 1,15;
9) за територију
Општине Раковица - Кл = 1,00;
10) за територију
Општине Стари град - Кл = 1,20;
11) за Нови Сад,
Крагујевац, Приштину и Ниш - Кл = 1,00;
12) за остала места
вршити корекцију са - Кл = 0,90.
Коефицијент врсте и
комфорности гаража, односно корекције јединичне цене гаража, зависно од врсте
гаража (Кг), одређен на основу међусобних, односно просечних тржишних цена
гаража, износи:
1) за гаражно место
- Кг = 0,60;
2) за бокс гаражу -
Кг = 1,00;
3) за гаражу у
саставу стана - Кг = 1,20.
За гаражна места
ограђена жичаним плетивом коефицијент се увећава за 10%.
За бокс гараже с
једним зидом од жичаног плетива коефицијент се умањује за 5%, а са два зида од
жичаног плетива - за 10%.
Ако је висина гараже
мања од 2,20 м, коефицијент Кг умањује се множењем односа стварне висине гараже
(од пода до плафона или до најниже тачке инсталација ако су инсталације у
габариту смештаја возила и отежавају коришћење простора) и прописане висине за
гаражни простор од 2,20 м.
  
III.
ПРЕЛАЗНЕ И ЗАВРШНЕ ОДРЕДБЕ
 
10. Одредбе овог
упутства не примењују се на гараже и гаражна места у својини Савезне Републике
Југославије који служе за потребе страних дипломатских и конзуларних
представништава у Савезној Републици Југославији и гараже и гаражна места који
се налазе на земљишту на коме су изграђени објекти изузети од откупа на основу
члана 27. Закона, као и на гараже и гаражна места у склоништима.
 
11. Ово упутство
ступа на снагу наредног дана од дана објављивања у „Службеном листу СРЈ”.
  
5/2 Број
004/28-1997-05 
7. априла
1997. године 
Београд

Савезни
министар
правде,
Зоран
Кнежевић, с. р.