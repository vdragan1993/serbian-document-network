На основу члана 18. став 2, члана 19. став 6, члана 21. став 2, члана 25. став 4, члана 27. став 3, члана 28. став 2. и члана 29. став 6. Закона о заштити топографија полупроводничких производа („Службени гласник РС”, број 55/13), 
	
Директор Завода за интелектуалну својину доноси
 
ПРАВИЛНИК
о садржини регистара, пријава и захтева у поступку заштите топографија полупроводничких производа, као и о врстама података, начину подношења пријаве и објављивања топографија

	"Службени гласник РС", број 8 од 29. јануара 2014.
 
Предмет правилника
Члан 1.
Овим правилником ближе се прописује: садржина Регистра пријава топографија и Регистра топографија; начин подношења пријаве за признање топографије полупроводничког производа (у даљем тексту: пријава); садржина захтева за признање топографије, прилози који се подносе уз тај захтев и њихова садржина; садржина исправе о признатој топографији и врста података о признатој топографији који се објављују у службеном гласилу надлежног органа (у даљем тексту: службено гласило); садржина захтева за упис промене података у одговарајући регистар, прилози који се подносе уз наведени захтев и њихова садржина, као и врста података о упису промене података у регистар који се објављују у службеном гласилу; садржина предлога за оглашавање ништавим решења о признању топографијe и садржина прилога који се подносе уз тај предлог и врста података о оглашавању ништавим решења о признању топографије који се објављују у службеном гласилу.
Садржина Регистра пријава топографија
Члан 2.
Регистар пријава топографија садржи:
1) број пријаве;
2) признати датум подношења пријаве;
3) назив топографије;
4) датум настанка топографије, ако топографија није била комерцијално употребљена или датум и место прве комерцијалне употребе топографије, односно полупроводничког производа који садржи топографију;
5) подаци о подносиоцу пријаве: име, презиме, пребивалиште и држављанство, ако је у питању физичко лице, односно назив и седиште, ако је у питању правно лице;
6) подаци о ствараоцу топографије: име, презиме и пребивалиште или назначење да стваралац не жели да буде наведен у пријави;
7) подаци о заступнику: име, презиме и адреса, ако је у питању физичко лице, односно назив и седиште, ако је у питању правно лице;
8) подаци о променама којe се односе на пријаву: пренос права, лиценца и залога;
9) подаци о променама које се односе на: подносиоца пријаве, ствараоца топографије, заступника, корисника лиценце, заложног дужника и заложног повериоца; 
	
10) начин окончања управног поступка по пријави и други подаци значајни за правни статус пријаве;
11) регистарски број топографије.
Регистар пријава топографија поред података наведених у ставу 1. овог члана садржи и друге податке, ако је то потребно.
Садржина Регистра топографија
Члан 3.
Регистар топографија садржи:
1) регистарски број топографије; 
2) датум регистровања топографије;
3) број решења о признању топографије; 
4) број пријаве;
5) признати датум подношења пријаве;
6) назив топографије;
7) подаци о носиоцу права из признате топографије (у даљем тексту носилац права): име, презиме, пребивалиште и држављанство, ако је у питању физичко лице, односно назив и седиште, ако је у питању правно лице;
8) подаци о ствараоцу топографије: име, презиме и пребивалиште, или назначење да стваралац не жели да буде наведен у пријави;
9) подаци о заступнику: име, презиме и адреса, ако је у питању физичко лице, односно назив и седиште, ако је у питању правно лице;
10) датум настанка топографије, ако топографија није била комерцијално употребљена или датум и место прве комерцијалне употребе топографије, односно полупроводничког производа који садржи топографију;
11) датум објављивања признате топографије и број службеног гласила;
12) подаци о променама који се односе на признату топографију: пренос права, лиценца и залога;
13) подаци о променама који се односе на носиоца права, ствараоца топографије, заступника, корисника лиценце, заложног дужника и заложног повериоца;
14) подаци о престанку важења топографије (правни основ и датум престанка) и други подаци значајни за правни статус;
15) датум и врста одлуке по предлогу за оглашавање ништавим решења о признању топографије.
Регистар топографија поред података наведених у ставу 1. овог члана садржи и други податке, ако је то потребно.
Начин подношења пријаве за признање топографије
Члан 4.
Пријава се подноси у писаном облику, у три примерка, непосредно или путем поште. 
	
Садржина захтева за признање топографије
Члан 5.
Захтев за признање топографије садржи:
1) изричито назначење да се тражи признање топографије; 
2) назив топографије, који треба да одреди функцију и опсег примене полупроводничког производа у који се топографија уграђује, односно назив и сврху полупроводничког производа који садржи топографију;
3) податке о подносиоцу пријаве: име, презиме, пребивалиште и држављанство, ако је у питању физичко лице, односно назив и седиште ако је у питању правно лице;
4) податке о ствараоцу топографије, ако подносилац пријаве није стваралац: име, презиме и пребивалиште или назначење да стваралац топографије не жели да буде наведен у пријави;
5) податке о заступнику, ако је пријава поднета преко заступника: име, презиме и адресу, ако је пуномоћник физичко лице, односно назив и седиште, ако је у питању правно лице;
6) адресу за пријем писмена, број телефона, број факса и e-mail адресу, ако постоји;
7) датум настанка топографије, ако топографија није била комерцијално употребљена или датум и место прве комерцијалне употребе топографије или полупроводничког производа који садржи топографију, ако је тај датум ранији од датума подношења пријаве;
8) назначење да се делови пријаве сматрају пословном тајном;
9) податке о прилозима поднетим уз захтев за признање топографије; 
10) потпис и печат подносиоца захтева или његовог заступника, ако га има.
Као потврду о примљеној пријави, надлежни орган подносиоцу пријаве доставља примерак захтева из става 1. овог члана, који садржи датум пријема пријаве и број пријаве.
Прилози и садржина прилога који се подносе уз захтев за признање топографије
Члан 6.
Уз захтев за признање топографије подноси се:
1) опис топографије;
2) приказ топографије;
3) приказ топографије чији делови представљају пословну тајну;
4) примерак полупроводничког производа који садржи топографију, ако је полупроводнички производ комерцијално употребљен;
5) изјавa када и где је топографија први пут комерцијално употребљена, ако је датум прве комерцијалне употребе ранији од датума подношења пријаве; 
	
6) изјава о датуму настанка топографије, ако топографија није била комерцијално употребљена;
7) изјава о правном основу стицања права на подношење пријаве, ако подносилац пријаве није стваралац или није једини стваралац;
8) изјава ствараоца, у случају да не жели да буде наведен у пријави;
9) изјава о заједничком представнику, ако постоји више подносилаца пријаве, која мора бити потписана од стране свих подносилаца пријаве;
10) пуномоћје, ако се пријава подноси преко заступника;
11) одговарајући доказ о плаћеној административној такси.
Опис топографије
Члан 7.
Опис топографије садржи:
1) назив топографије, који треба да буде исти као у захтеву за признање топографије;
2) уводни део описа, којим се идентификује топографија у целини или њени делови, а који се састоји од јасног и сажетог текста са позивањем на приказ топографије;
3) опис електронске функције коју треба да обавља полупроводнички производ израђен према топографији за коју се тражи заштита;
4) назначење да ли је топографија оригинална у целини или су оригинални само њени делови, са идентификацијом делова топографије који су оригинални;
5) навод о намераваној употреби топографије, односно о сврси полупроводничког производа израђеног према тој топографији;
6) потпис подносиоца пријаве, односно пуномоћника.
Приказ топографије
Члан 8.
Приказ топографије открива њену структуру графички, цртежима и/или фотографијама:
1) слојева полупроводничког производа припремљеног за производњу;
2) радних маски које се користе у производњи полупроводничких производа.
Оригинални део топографије треба бити посебно означен на графичком приказу.
Цртежи и/или фотографије треба да буду величине и јасноће на основу којих топографија може да се идентификује, урађене на папиру формата А4 (210 mm x 297 mm) или склопљене на ту величину.
Ако је примерак полупроводничког производа депонован, може се приложити рачунарски запис слојева полупроводничког производа припремљених за производњу. Рачунарски запис представља слојеве полупроводничког производа забележене у кодираном облику. 
	
Свака страна приказа топографије треба да буде потписана и да садржи назив топографије који је идентичан називу у опису топографије.
Форма описа и приказа топографије
Члан 9.
Опис и приказ топографије треба да буду подобни за умножавање и скенирање. Листови не могу бити изгужвани или исцепани.
Листови папира су формата А4, беле боје, глатки, без сјаја, јаки, савитљиви и дуготрајни. Сваки лист се користи тако да су горња и доња страна листа краће стране формата (тзв. „високи формат”). 
	
Приказ топографије треба да буде на посебном листу. 
Листови треба да буду међусобно спојени тако да их је лако прелиставати, издвајати и поново спајати.
Минималне дозвољене маргине на листовима који не садрже нацрт износе: горња, десна и доња страна листа 20 mm и лева страна листа 25 mm.
Препоручене максималне маргине на листовима који не садрже нацрт износе: горња и лева страна листа 40 mm и десна и доња страна листа 30 mm.
У тренутку подношења пријаве маргине на листовима треба да буду празне.
Сви листови описа топографије морају бити нумерисани растућим редом, арапским бројевима, који се уписују горе, по средини листа.
Захтев за признање топографије, опис и приказ топографије треба да буду штампани. Само се графички симболи, ознаке, хемијске и математичке формуле, ако је то неопходно, могу уписати руком на начин да се не могу лако избрисати. 
	
Размак између редова откуцаног текста треба да износити 1,5 проред.
Величина и боја слова у тексту треба да буде таква да је текст лако читљив, а по правилу, висина великих слова у тексту не може бити мања од 2,1 mm, а боја неизбрисива и црна.
Захтев за признање топографије и опис топографије не могу садржати слике. Опис топографије може садржати хемијске или математичке формуле, као и табеле. Табеле и хемијске или математичке формуле могу бити приказане у „попречном формату” ако се у „високом формату” не могу приказати на задовољавајући начин. Листови на којима су табеле и хемијске или математичке формуле приказане у „попречном формату” постављају се тако да се заглавље табеле или формула налази на левој страни листа.
Вредности физичких величина се обавезно исказују у јединицама Међународног система јединица (SI). За математичке, хемијске и молекуларне формуле и атомске масе употребљавају се симболи, као и технички изрази и знаци који су прихваћени и уобичајени у одговарајућој области технике.
Терминологија, знаци и симболи треба се доследно употребљавати у целом тексту пријаве.
Текст пријаве треба да буде читак и без грешака, без допуњавања, прецртавања или исписивања између редова.
Форма каснијих поднесака
Члан 10.
Одредбе члана 9. овог правилника примењују се и на касније поднеске којима се замењују делови описа и приказа топографије. Ти поднесци достављају се надлежном органу на исти начин као и пријава.
Накнадно поднети документи који се саопштавају трећим лицима или који су у вези са две или више пријава, треба да се поднесу у броју који одговара броју лица којима се саопштавају, односно броју пријава на које се односе. 
	
Поднесци који се накнадно достављају треба да буду потписани.
Означавање пријаве топографије и каснијих поднесака
Члан 11.
По пријему пријаве, односно поднеска надлежни орган ће на сваку страну саставног дела пријаве, односно на сваки поднесак ставити број пријаве проналаска и датум његовог пријема.
Број пријаве чини велико слово Т, након чега следи хоризонтална црта, четвороцифрена ознака године у којој је пријава поднета, коса црта и четвороцифрени редни број пријаве примљене током године. Број пријаве има четири карактера, што значи да ако је мањи број од четвороцифреног броја, уписује се одговарајући број нула (нпр. Т-2013/0001).
Датум подношења пријаве означава се тако да се дан и месец означавају двоцифрено, а година четвороцифреним бројем (нпр. 01.01.2013.).
Садржина исправе о признатој топографији
Члан 12.
Исправа о признатој топографији садржи:
1) регистарски број топографије;
2) податке о носиоцу права: име, презиме, пребивалиште и држављанство, ако је у питању физичко лице или назив и седиште, ако је у питању правно лице;
3) назив топографије;
4) датум до којег топографија важи (датум истека календарске године у којој се навршава десет година од дана настанка искључивих права);
5) датум издавања исправе о признатој топографији.
Саставни делови исправе о признатој топографији су опис и приказ топографије.
Врста података о признатој топографији који се објављују у службеном гласилу
Члан 13.
Признату топографију надлежни орган ставља на увид јавности објављивањем у службеном гласилу.
Објава података о признатој топографији садржи:
1) регистарски број топографије;
2) број пријаве;
3) признати датум подношења пријаве;
4) назив топографије на српском језику;
5) податке о носиоцу права: име, презиме, пребивалиште и држављанство, ако је у питању физичко лице, односно назив и седиште, ако је у питању правно лице;
6) податке о ствараоцу топографије: име, презиме, пребивалиште, или назначење да стваралац не жели да буде наведен у пријави;
7) податке о заступнику: име, презиме и адреса, ако је у питању физичко лице, односно назив и седиште, ако је у питању правно лице;
8) датум настанка топографије, ако топографија није била комерцијално употребљена или датум и место прве комерцијалне употребе топографије, односно полупроводничког производа који садржи топографију;
9) датум престанка важења права из топографије.
Поред података наведених у стaву 1. овог члана објављују се и други подаци, ако је то потребно.
Садржина захтева за упис промене података у регистар и прилози и садржина прилога који се подносе уз тај захтев 
	
Члан 14.
Писани захтев за упис промене података у регистар садржи:
1) изричито назначење да се тражи упис промене података у регистар;
2) број пријаве, односно регистарски број топографије;
3) податке о подносиоцу захтева: име, презиме и адресу, ако је у питању физичко лице, односно назив и седиште, ако је у питању правно лице;
4) податке о подносиоцу пријаве, односно носиоцу права, према стању у регистрима;
5) назначење врсте промене података чији упис се тражи.
Уз захтев из става 1. овог члана подноси се:
1) уредно пуномоћје за заступање, ако се поступак за упис промене података покреће преко заступника;
2) одговарајући доказ о плаћеној републичкој административној такси. 
Врста података о упису промене података у регистар који се објављују у службеном гласилу
Члан 15.
О упису промене података у регистар објављује се:
1) регистарски број топографије;
2) податак који је раније био уписан у регистар или назначење да податак није био раније уписан;
3) нови податак који је уписан у регистар;
4) датум уписа промене података.
Садржина предлога за оглашавање ништавим решења о признању топографије и прилога који се подносе уз тај предлог 
	
Члан 16.
Писани предлог за оглашавање ништавим решења о признању топографије садржи:
1) изричито назначење да се тражи оглашавање ништавим решења о признању топографије;
2) регистарски број топографије;
3) податке о подносиоцу предлога: име, презиме и адресу, ако је у питању физичко лице, односно назив и седиште, ако је у питању правно лице;
4) податке о носиоцу права: име, презиме и пребивалиште, ако је питању физичко лице, односно назив и седиште, ако је у питању правно лице; 
	
5) разлоге због којих се тражи оглашавање ништавим решењa о признању топографије и чињенице на којима предлагач заснива тај предлог.
Уз предлог из става 1. овог члана подноси се:
1) доказ којим се утврђују чињенице из става 1. тачка 5) овог члана;
2) уредно пуномоћје за заступање, ако поступак за оглашавање ништавим покреће заступник;
3) одговарајући доказ о плаћеној републичкој административној такси.
Врста података о оглашавању ништавим решења о признању топографијe који се објављују у службеном гласилу
Члан 17.
О оглашавању ништавим решења о признању топографије објављује се:
1) регистарски број топографије;
2) подаци о носиоцу права: име, презиме, пребивалиште и држављанство, ако је у питању физичко лице или назив и седиште, ако је у питању правно лице;
3) датум и врста одлуке по предлогу за оглашавање ништавим.
Завршна одредба
Члан 18.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 20/7-2014
У Београду, 24. јануара 2014. године
Директор,
Бранка Тотић, 
	с.р.