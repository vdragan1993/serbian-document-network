На основу члана 13. став 1. тачкa 3) Закона о Агенцији за осигурање депозита („Службени гласник РС”, број 14/15), члана 11. Закона о осигурању депозита („Службени гласник РС”, број 14/15) и члана 9. став 1. тачка 9. Статута Агенције за осигурање депозита („Службени гласник РС”, бр. 84/05 и 28/13), 
Управни одбор Агенције за осигурање депозита, на 27. седници одржаној 16. априла 2015. године, донео је пречишћен текст
 
ОДЛУКЕ
о утврђивању начина и рокова обрачуна и наплате почетне премије осигурања депозита
"Службени гласник РС", број 37 од 24. априла 
				2015.
 
1. Агенција за осигурање депозита је дужна да изврши обрачун и наплату почетне премије осигурања депозита (у даљем тексту: Почетна премија) од банке која почиње са радом у складу са одредбама закона којим се регулише пословање банака, а која је добила дозволу за рад Народне банке Србије и извршила упис у регистар привредних субјеката.
2. Под банком из тачке 1. ове одлуке подразумева се новооснована банка, односно банка која је добила дозволу за рад Народне банке Србије у складу са одредбама о оснивању банке из закона којим се уређује пословање банака, док се под банком из тачке 1. ове одлуке не подразумева банка која је добила дозволу за рад Народне банке Србије у складу са одредбама о статусним променама из закона којим се уређује пословање банака.
3. Обрачун и наплата Почетне премије врши се једнократно и у динарима по стопи од 0,3% која се примењује на износ новчаног дела минималног оснивачког капитала банке, у динарској противвредности према званичном средњем курсу на дан уплате Почетне премије од стране банке.
4. Банка је дужна да изврши уплату Почетне премије, обрачунате у складу са тачком 3. ове одлуке, на динарски рачун Агенције – Фонда за осигурање депозита најкасније у року од 45 дана од дана уписа банке у регистар привредних субјеката.
5. Ради поступања сагласно овој одлуци, банка из тачке 1. ове одлуке је дужна да достави Агенцији решење о упису у регистар привредних субјеката у року од осам дана од дана пријема тог решења.
6. По пријему решења из тачке 5. ове одлуке, Агенција ће извршити обрачун и утврдити крајњи рок плаћања Почетне премије, а банци ће у року од три радна дана проследити фактуру са позивом да у назначеном року на рачун Агенције – Фонда за осигурање депозита изврши уплату износа Почетне премије исказаног у еврима, у динарској противвредности према званичном средњем курсу на дан уплате од стране банке.
7. У случају неизмирења обавезе плаћања Почетне премију у року из тачке 4. ове одлуке, Агенција ће банци, од дана доспећа па до дана измирења обавезе у целости, обрачунати и наплатити затезну камату у складу са Одлуком Агенције којом се регулише начин обрачуна и наплате затезне камате на неблаговремено плаћене обавезе банака по основу премије осигурања депозита.
8. О спровођењу ове одлуке стараће се Агенција.
9. Ова одлука ступа на снагу даном доношења и објављује се у „Службеном гласнику Републике Србије”.
10. Објављивањем ове одлуке престаје да важи Одлука о утврђивању начина и рокова обрачуна и наплате почетне премије осигурања депозита, објављена у „Службеном гласнику РС”, број 6/09.
 
О. број ОД-117/15
Председник Управног одбора,
проф. др Ненад Вуњак, с.р.