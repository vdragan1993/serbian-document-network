На
основу члана 20. став 2. Закона о социјално-економском савету („Службени
гласник РС”, број 125/04), 
Министар
рада, запошљавања и социјалне политике доноси
 
ПРАВИЛНИК

о 
упису локалних савета у регистар
„Службени гласник
РС”, број 139 од 30. децембра 2004.
 

	 
Члан
1.
Овим правилником
ближе се уређује начин уписа социјално--економског савета за територију
аутономне покрајине или јединице локалне самоуправе (у даљем тексту: локални
савет) у регистар локалних савета (у даљем тексту: Регистар), брисање из Регистра
и садржина Регистра.
 
Члан
2.
Регистар се води као
јавна и електронска база података.
Регистар садржи
следеће податке:
1) редни
(регистарски) број;
2) број и датум
решења о упису, промени података и брисању локалног савета из Регистра;
3) датум закључивања
споразума о оснивању локалног савета;
4) назив и ниво
оснивања локалног савета;
5) седиште и адреса
локалног савета;
6) назив, седиште и
адреса учесника локалног савета;
7) име и презиме
лица овлашћеног за подношење захтева за упис.
 
Члан
3.
Захтев за
регистрацију локалног савета (у даљем тексту: захтев) подноси се у писменој
форми и мора бити разумљив, потпун и поднет у складу са законом.
Ако је захтев
неразумљив или непотпун тако да се по њему не може поступити, министарство
надлежно за рад (у даљем тексту: министарство) ће о недостацима обавестити
подносиоца захтева.
Подносилац захтева
је дужан да отклони недостатке у року од осам дана од дана пријема обавештења.
Ако подносилац
захтева у року не отклони недостатке, захтев ће се закључком одбацити.
 
Члан
4.
Уз захтев се
достављају два примерка споразума о оснивању локалног савета, овлашћење за
подношење захтева, као и други докази који се односе на податке који се уписују
у Регистар.
 
Члан
5.
По упису у Регистар,
овлашћено лице министарства на све примерке споразума о оснивању локалног
савета уписује редни број регистрације који оверава својим потписом и печатом
органа.
Овлашћено лице из
става 1. овог члана један примерак овереног споразума и решење о упису у
Регистар задржава у архиви, а један примерак доставља локалном савету.
 
Члан
6.
У Регистар се
уписује и промена седишта и адресе, односно промена учесника локалног савета.
Уз захтев за упис
промене података подноси се одлука о промени седишта и адресе локалног савета,
односно одлука о промени учесника локалног савета, као и овлашћење за подношење
захтева.
 
Члан
7.
Уз захтев за брисање
локалног савета доставља се отказ споразума о оснивању локалног савета, отказ
једног од учесника локалног савета, односно обавештење о губитку
репрезентативности једног од учесника локалног савета због чега су престали да
постоје услови прописани законом у погледу заступљености сва три учесника
локалног савета, као и овлашћење за подношење захтева.
 
Члан
8.
На начин утврђен
овим правилником за упис локалног савета у Регистар, у Регистар се уписују и
промене података, односно брисање локалног савета.
 
Члан
9.
Овај правилник ступа
на снагу осмог дана од дана објављивања у „Службеном гласнику Републике
Србије”.
 
Број
110-00-998/2004-02
У Београду, 30. децембра 2004. године
Министар,
Слободан Лаловић, с.р.