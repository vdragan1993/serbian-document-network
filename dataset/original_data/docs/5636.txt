На основу члана 14. став 5. Закона о социјалном становању („Службени гласник РС”, број 72/09), 

Министар животне средине и просторног планирања доноси
 

ПРАВИЛНИК

о условима за издавање и одузимање лиценце за рад 
непрофитне стамбене организације и садржини 
посебног регистра непрофитних стамбених 
организација

„Службени гласник РС“, брoj 
44 од 30. јуна 2010.
 
Члан 1.
Овим правилником ближе се прописују услови за издавање и одузимање лиценце за рад непрофитне стамбене организације (у даљем тексту: лиценца) за које одобрење за рад издаје Министарство животне средине и просторног планирања (у даљем тексту: Министарство), као и садржина посебног регистра непрофитних стамбених организација (у даљем тексту: регистар) који води Министарство.
Члан 2.
Непрофитној стамбеној организацији може се издати лиценца уколико испуњава следеће услове:
1) да је овлашћена за обезбеђивање, односно прибављање, управљање и давање у закуп станова намењених за социјално становање, као и за управљање изградњом станова са могућношћу стицања својине путем продаје под непрофитним условима, у складу са законом;
2) да је по својој форми организована као: стамбена агенција, стамбена задруга или други организациони облик, у складу са законом;
3) да лице овлашћено за заступање непрофитне стамбене организације није правоснажно осуђивано за кривична дела против привреде и кривична дела против имовине;
3) да није донета одлука о престанку рада непрофитне стамбене организације, односно да над непрофитном стамбеном организацијом није отворен поступак стечаја или ликвидације;
4) да непрофитној стамбеној организацији није изречена заштитна мера забране обављања делатности.
Члан 3.
Лиценца се одузима када непрофитна стамбена организација престане да испуњава најмање један од услова под којима јој је издата лиценца по одредбама овог правилника, као и у случају да не послује у складу са Законом о социјалном становању и подзаконским актима истог закона.
Члан 4.
Лиценца се одузима и када се накнадном провером утврди да је издата на основу неистинитих и нетачних података.
Садржина регистра
Члан 5.
У регистар се уписује:
1) број предмета под којим је заведен захтев за издавање лиценце; 

2) подаци о непрофитној стамбеној организацији којој је Министарство издало лиценцу (назив, седиште, лице овлашћено за заступање, ПИБ, матични број, број текућег рачуна); 

3) датум издавања и редни број лиценце; 

4) промене регистрованих података; 

5) датум одузимања лиценце. 

Саставни део регистра
Члан 6.
Саставни део регистра су документа на основу којих је извршен упис података у регистар, а која се трајно чувају, у складу са прописима којима се уређује архивска грађа.
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
 

Број 110-00-00097/2010-08

У Београду, 18. јуна 2010. године

Министар,

др Оливер Дулић, 
с.р.