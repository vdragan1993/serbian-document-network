На основу члана 46. став 2. Закона о одбрани (“Службени лист СРЈ”, бр. 43/94), 

Савезна влада доноси
 
 
ОДЛУКУ

о правима и дужностима органа при изградњи војних и других објеката 
	од посебног значаја за одбрану земље
„Службени лист СРЈ”, број 39 од 25. августа 1995.
 
 
1. Овом одлуком прописују се права и дужности органа при: изградњи војних и других објеката од посебног значаја за одбрану земље и изградњи инвестиционих објеката у војном кругу за потребе Војске Југославије (у даљем тексту: Војска); изради техничке и друге документације за те објекте; вођењу потребних евиденција о изградњи тих објеката; надзору над изградњом и одржавању тих објеката.
 
2. Органима из тачке 1. ове одлуке сматрају се:
1) организацијске јединице Савезног министарства за одбрану (у даљем тексту: Министарство), одређене општим актима о унутрашњој организацији Министарства за обављање одређених послова који се односе на изградњу објеката из тачке 1. ове одлуке (у даљем тексту: органи Министарства);
2) команде, јединице и установе Војске, одређене општим актима о унутрашњој организацији Војске за обављање одређених послова који се односе на одржавање војних објеката (у даљем тексту: органи Војске).
 
3. Војним објектима, у смислу ове одлуке, сматрају се сви објекти који се користе за потребе Војске и Министарства а налазе се у војном кругу.
Војним кругом, у смислу ове одлуке, сматра се земљиште са изграђеним објектима и инфраструктуром, или без њих, које се по било ком правном основу користи за потребе Војске и Министарства.
 
4. Изградњом војних објеката, у смислу ове одлуке, сматра се изградња нових и реконструкција постојећих објеката.
Изградња војних објеката обухвата: припрему и доношење одлуке о изградњи, израду техничке документације, издавање одобрења за грађење, грађење и издавање одобрења за употребу.
Реконструкција војних објеката је извођење само оних радова којима се мењају поједини конструктивни елементи, спољни изглед и димензија објекта, намена објекта као целине или други услови под којима је издато одобрење за грађење, а могу утицати на стабилност објекта, безбедност суседних објеката, саобраћаја и околине, повећања опасности од пожара, живот и здравље људи и животну и радну средину.
 
5. Одлуку о изградњи војног објекта доноси савезни министар за одбрану на основу инвестиционог програма, а, по потреби, и на основу друге документације.
 
6. Грађење новог, односно извођење радова на реконструкцији постојећег објекта (у даљем тексту: грађење) у војном кругу не може започети пре него што надлежни орган из тачке 2. ове одлуке изда одобрење за грађење.
Изузетно од одредбе става 1. ове тачке, грађење може започети и без одобрења за грађење у случају рата, непосредне ратне опасности, непосредно пред наступање или за време елементарних непогода или других непредвиђених догађаја.
Објекти изграђени у војном кругу у случајевима из става 2. ове тачке неће се уклонити ако испуњавају урбанистичке, техничке и друге прописане услове и ако инвеститор прибави одобрење за њихову градњу у року од шест месеци од престанка околности које су проузроковале ту градњу. У противном, инвеститор је дужан да о свом трошку објекат уклони.
 
7. Одобрење за употребу објеката чије је грађење извршено на основу одобрења за грађење издаје орган који је издао и одобрење за грађење.
Инвеститор је дужан да, најдоције осам дана од дана завршетка радова, поднесе захтев органу из става 1. ове тачке за издавање одобрења за употребу.
Орган из става 1. ове тачке дужан је да, у року од 15 дана од дана подношења захтева за издавање одбрења за употребу, образује комисију и организује технички преглед изграђеног објекта, односно изведених радова.
На предлог комисије за технички преглед, надлежни орган доноси одговарајуће решење о употреби објекта, односно изведених радова.
Трошкове рада комисије за технички преглед сноси инвеститор.
Ако је приликом техничког прегледа комисија дала негативан налаз, трошкове поновног изласка комисије сноси извођач радова, односно инвеститор, зависно од разлога негативног налаза комисије.
 
8. Ближа мерила, критеријуме и услове, као и врсту и садржај појединих докумената у поступку изградње војних објеката прописује савезни министар за одбрану.
 
9. Одржавањем војних објеката сматрају се мере за утврђивање стања објеката и правовремено предузимање радњи и поступака ради њиховог очувања и довођења у исправно стање, као и радови који се изводе ради замене уређаја, постројења, опреме и инсталација и други радови који не спадају у изградњу, односно реконструкцију.
 
10. Војне објекте одржавају надлежени органи Војске, на начин и под условима које пропише савезни министар за одбрану.
 
11. Надзор над применом ове одлуке и других прописа о стандардима, техничким нормативима и нормама квалитета чија је примена обавезна при изградњи војних објеката обавља надлежни инспекцијски орган Министарства.
Ближа мерила, критеријуме и услове као и врсту и садржај појединих докумената у поступку обављања послова из става 1. ове тачке прописује савезни министар за одбрану.
 
12. Даном ступања на снагу ове одлуке престаје да важи Правилник о изградњи и одржавању војних објеката и других објеката од посебног значаја за одбрану земље („Службени војни лист”, бр. 20/76 и 9/88).
 
13. Ова одлука ступа на снагу осмог дана од дана објављивања у „Службеном листу СРЈ”.
  

Савезна влада
Е. п. бр. 271
17. августа 1995. године
Београд
Председник,
др 
Радоје Контић, с. р.