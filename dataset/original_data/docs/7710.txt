На oснову чланa 48. став 7. Закона о библиотечко-информационој делатности („Службени гласник РС”, број 52/11),
Министар културе и информисања доноси
 
ПРАВИЛНИК
о ближим условима за стицање виших стручних звања у библиотечко-информационој делатности

	"Службени гласник РС", број 22 од 8. марта 2013.
 
Садржина Правилника
Члан 1.
Овим правилником утврђују се ближи услови за стицање виших стручних звања у библиотечко-информационој делатности.
Виша стручна звања
Члан 2.
Виша стручна звања у библиотечко-информационој делатности су: самостални књижничар, самостални техничар конзерватор, самостални виши књижничар, самостални виши техничар конзерватор, виши библиотекар, виши библиограф, виши археограф, виши информатор, виши документариста, виши конзерватор, библиотекар саветник, библиограф саветник, археограф саветник, информатор саветник, документариста саветник, конзерватор саветник, виши дипломирани библиотекар, виши дипломирани библиограф, виши дипломирани археограф, виши дипломирани информатор, виши дипломирани документариста, виши дипломирани конзерватор, дипломирани библиотекар саветник, дипломирани библиограф саветник, дипломирани археограф саветник, дипломирани информатор саветник, дипломирани документариста саветник и дипломирани конзерватор саветник.
Самостални књижничар
Члан 3.
Ближи услови за стицање стручног звања самосталног књижничара су:
1) стечено звање књижничара;
2) радно искуство од најмање петнаест година на сложенијим пословима у библиотечко-информационој делатности од дана стицања звања из става 1. тачка 1) овог члана;
3) мишљење матичне комисије;
4) препорука руководиоца установе у којој су анализирани и оцењени стручност, квалитет и радни учинак кандидата.
Ближи услови из става 1. овог члана сходно се примењују и на стицање звања самосталног техничара конзерватора.
Самостални виши књижничар
Члан 4.
Ближи услови за стицање стручног звања самосталног вишег књижничара су:
1) стечено звање вишег књижничара;
2) радно искуство од најмање седам година у библиотечко-информационој делатности од дана стицања звања из става 1. тачка 1) овог члана;
3) најмање десет бодова из две различите групе према Бодовној листи на основу које се врши вредновање објављених стручних радова из области библиотекарства и информационих наука и других стручних активности (у даљем тексту: Бодовна листа), од дана стицања звања из става 1. тачка 1) овог члана. 
	
4) мишљење матичне комисије;
5) препорука руководиоца установе у којој су анализирани и оцењени стручност, квалитет и радни учинак кандидата познавање и способност примене основних правила струке.
Бодовна листа из става 1. тачка 3) овог правилника одштампана је уз овај правилник и чини његов саставни део.
Ближи услови из става 1. овог члана сходно се примењују и на стицање звања самосталног вишег техничара конзерватора.
Виши библиотекар
Члан 5.
Ближи услови за стицање стручног звања вишег библиотекара су:
1) стечено звање библиотекара; 
2) знање једног светског језика;
3) радно искуство од најмање седам година у библиотечко-информационој делатности од дана стицања звања из става 1. тачка 1) овог члана;
4) најмање десет бодова из две различите групе према Бодовној листи од дана стицања звања из става 1. тачка 1) овог члана;
5) мишљење матичне комисије;
6) препорука руководиоца установе у којој су анализирани и оцењени стручност, квалитет и радни учинак кандидата;
7) познавање информационо-комуникационе технологије.
Ближи услови из става 1. овог члана сходно се примењују и на стицање звања вишег библиографа, вишег археографа, вишег информатора, вишег документаристе и вишег конзерватора. 
	
Библиотекар саветник 
Члан 6.
Ближи услови за стицање стручног звања библиотекара саветника су:
1) стечено звање вишег библиотекара;
2) радно искуство од најмање пет година у библиотечко-информационој делатности од дана стицања звања из става 1. тачка 1) овог члана;
3) најмање 20 бодова из три различите групе према Бодовној листи од дана стицања звања из става 1. тачка 1) овог члана;
4) мишљење матичне комисије;
5) препорука руководиоца установе у којој су анализирани и оцењени стручност, квалитет и радни учинак кандидата.
Ближи услови из става 1. овог члана сходно се примењују и на стицање звања библиографа саветника, археографа саветника, информатора саветника, документаристе саветника и конзерватора саветника.
Виши дипломирани библиотекар 
Члан 7
Ближи услови за стицање стручног звања вишег дипломираног библиотекара су:
1) стечено звање дипломираног библиотекара;
2) знање једног светског језика;
3) радно искуство у библиотечко-информационој делатности од дана стицања звања дипломираног библиотекара од најмање:
– пет година;
– две године за кандидате који имају докторат наука из области библиотекарства и информационих наука, из археографије, заштите културних добара и документационе области;
– три године за кандидате који имају академско звање магистра или мастера из области библиотекарства и информационих наука, из археографије, заштите културних добара и документационе области;
– четири године за кандидате који имају стручни назив специјалисте из области библиотекарства и информационих наука, из археографије, заштите културних добара и документационе области;
– три године за кандидате који имају докторат наука из других области;
– четири године за кандидате који имају академско звање магистра или мастера из других области;
4) најмање десет бодова из две различите групе према Бодовној листи од дана стицања звања из става 1. тачка 1) овог члана;
5) мишљење матичне комисије;
6) препорука руководиоца установе у којој су анализирани и оцењени стручност, квалитет и радни учинак кандидата;
7) доказ о познавању информационо-комуникационе технологије (ECDL и друге потврде и сертификати о познавању рада на рачунару, лиценца за рад с електронским информационим изворима и базама података и сл.).
Ближи услови из става 1. овог члана сходно се примењују и на стицање звања вишег дипломираног библиографа, вишег дипломираног археографа, вишег дипломираног информатора, вишег дипломираног документаристе и вишег дипломираног конзерватора. 
	
Дипломирани библиотекар саветник 
Члан 8.
Ближи услови за стицање стручног звања дипломираног библиотекара саветника су: 
	
1) стечено звање вишег дипломираног библиотекара;
2) радно искуство од најмање пет година у библиотечко-информационој делатности од дана стицања звања из става 1. тачка 1) овог члана;
3) најмање 20 бодова из три различите групе према Бодовној листи од дана стицања звања из става 1. тачка 1) овог члана;
4) мишљење матичне комисије;
5) препорука руководиоца установе у којој су анализирани и оцењени стручност, квалитет и радни учинак кандидата.
Ближи услови из става 1. овог члана сходно се примењују и на стицање звања дипломираног библиографа саветника, дипломираног археографа саветника, дипломираног информатора саветника, дипломираног документаристе саветника и дипломираног конзерватора саветника. 
	
Престанак важења ранијег прописа
Члан 9.
Даном ступања на снагу овог правилника престаје да важи Правилник о ближим условима за стицање звања лица која обављају стручне послове у библиотеци („Службени гласник РС”, бр. 63/94 и 18/97).
Ступање на снагу
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00052/2012-02
У Београду, 6. марта 2013. године
Министар,
Братислав Петковић, 
	с.р.
 
БОДОВНА ЛИСТА
објављених стручних радова из области библиотекарства и информационих наука и других стручних активности
I. ГРУПА
Стручни рад у категорисаном домаћем часопису (1,5 бодова)
Стручни рад у домаћем часопису (1 бод)
Стручни прилог у домаћем часопису (0,5 бодова)
Стручни рад у водећем међународном научном часопису (5 бодова)
Стручни рад у категорисаном међународном часопису (3 бода)
Стручни прилог у међународном часопису (1 бод)
Стручни прилог у зборнику са домаћег стручног скупа (0,5 бодова)
Стручни рад у зборнику са домаћег стручног скупа објављен у целини (2 бода)
Стручни прилог у зборнику са међународног стручног скупа (1 бод)
Стручни рад у зборнику са међународног скупа објављен у целини (3 бода)
Стручни рад у зборнику са међународног скупа објављен у целини на неком од светских језика (4 бода)
Стручно предавање по позиву, на међународном скупу објављено у целини (4 бода)
Стручни рад или поглавље у домаћој стручној монографској публикацији (3 бода)
Стручни рад или поглавље у међународној стручној монографској публикацији (5 бодова)
Оригинална стручна монографска публикација (8 бодова)
Библиографија као омеђена или континуална публикација (4 бода)
Уређивање, приређивање и редакција монографије (2 бода)
Објављена рецензија монографске публикације (1 бод)
Сарадња у изради библиографија, енциклопедија, лексикона и речника (1 бод)
II. ГРУПА
Припрема и поставка ауторске тематске изложбе (физичке или виртуелне) са каталогом-монографијом (4 бода)
III. ГРУПА
Превод стручног прилога у домаћем часопису (0,5 бодова)
Превод стручног рада у домаћем часопису (1 бод)
Превод стручне монографске публикације (3 бода)
Превод међународног стандарда (3 бода)
Превод поглавља међународног стандарда (1 бод)
IV. ГРУПА
За уређивање категорисаних домаћих стручних часописа (1 бод)
За чланство у уредништву међународног стручног часописа (2 бода)
За вођење стручног домаћег пројекта (2 бода)
За вођење стручног међународног пројекта (4 бода)
За организацију домаћег стручног скупа (1 бод)
За организацију међународног стручног скупа (2 бода)
V. ГРУПА
За израду плана и програма стручних предавања, семинара, радионица и курсева за иновацију знања или информационо описмењавање стручњака и становништва (2 бода)
За одржавање према сваком посебном програму стручних предавања, семинара, радионица и курсева за иновацију знања или информационо описмењавање стручњака и становништва (1 бод)
Стручно предавање по позиву у научним, образовним и културним институцијама у земљи (1,5 бодова)
Стручно предавање по позиву у научним, образовним и културним институцијама ван земље (3 бода)
VI. ГРУПА
Рад у управним телима домаћих стручних организација (1 бод)
Рад у управним телима међународних стручних организација (2 бода)
Рад у стручним телима на националним нивоу (1 бод)
Рад у стручним телима на међународном нивоу (2 бода)
VII. ГРУПА
Израда библиотечког системског софтвера, портала, базе података и сл. (3 бода)
Допуне или унапређење постојећег софтвера са применом у библиотекарству (2 бода)
Израда једноставнијих библиотечких апликација (1 бод)
VIII. ГРУПА
Самостално креирање комплетног каталошко библиографског записа у eлектронској бази података (1.000 записа 1 бод – максимално 3 бода) 
	
Редакција каталошко библиографских записа у електронској бази податка (1.000 записа 0,5 бодова – максимално 1,5 бодова)
Напомене:
– Бодују се само они стручни радови и активности за које се приложе писмени докази.
– Уколико рад има до три аутора, свима се признаје исти број бодова.
– Уколико рад има више од три аутора, број бодова се дели са бројем аутора и сваком аутору се признаје тако израчунат број бодова.
– Електронска издања као што су електронска монографска публикација, електронски часопис или стручни сајт са редакцијом, бодују се на исти начин као и штампана издања.