На основу члана 21. став 1. Закона о Народној банци
Србије („Службени гласник РС”, бр. 72/2003 и 55/2004), а у вези са Одлуком о
одређивању 120-годишњице Народне банке Србије као догађаја поводом кога ће се у
2004. години издати пригодни ковани новац („Службени гласник РС”, број
51/2004), 
Гувернер Народне банке Србије доноси 
  
ОДЛУКУ

о издавању пригодног златног кованог новца 

	поводом 120-годишњице 
Народне банке 
Србије
 “Службени
гласник РС”, број 65 од
8.
јуна 2004.
 
 
1.
Народна банка Србије издаће поводом 120-годишњице Народне банке Србије пригодни
златни ковани новац апоена од једног динара.
 
2.
Пригодни ковани новац из тачке 1. ове одлуке Народна банка Србије издаће у
количини од 2.000 комада, у укупном износу од 2.000 динара. 
 
3.
Пригодни ковани новац из тачке 1. ове одлуке биће израђен од злата финоће
900/1000, у специјалној (пруф) техници, с високосјајним равним површинама и
матираним рељефним детаљима пригодних мотива, масе 8,640 g и пречника 25 mm.
Допуштено
је да маса сваког појединачног комада пригодног кованог новца из тачке 1. ове
одлуке одступа у промилима изнад масе наведене у ставу 1. ове тачке.
 
4.
Изглед лица пригодног кованог новца из тачке 1. ове одлуке је следећи: у
средишњем делу је приказ зграде Народне банке Србије, испод кога су исписане
године јубилеја „1884–2004”. С десне стране централног мотива је ознака
вредности „1”, испод које је ћирилицом и латиницом исписана реч „динар”.
 
5.
Изглед наличја пригодног кованог новца из тачке 1. ове одлуке је следећи: у
средишњем делу је представљен средњовековни новац српских владара Стефана Уроша
II (владар прима заставу од св. Стефана) и цара Душана (два анђела предају
владару царску круну). Изнад њих је амблем Народне банке Србије, с чије је леве
стране, пратећи кружни обод новца, исписана реч „Народна”, с десне реч „банка”,
док се реч „Србије” налази испод централног мотива – а све три су исписане
ћирилицом.
 
6.
Обод пригодног кованог новца из тачке 1. ове одлуке оивичен је рецкама.
 
7.
Пригодни ковани новац из тачке 1. ове одлуке продаваће се по цени коју одреди
Народна банка Србије.
 
8.
Ова одлука ступа на снагу наредног дана од дана објављивања у „Службеном
гласнику РС”.
 
О. број 37
У Београду, 8. јуна 2004.
године
Гувернер
Народне банке Србије,

Радован Јелашић, с.р.