На основу члана 46. став 1. Закона о планирању и изградњи („Службени гласник РС”, бр. 72/09 и 81/09 – исправка) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
		


Влада доноси


 


 


ОДЛУКУ


о изради Просторног плана подручја посебне намене специјалног резервата природе Сува планина


„Службени гласник РС“, брoj 42 од 18. јуна 2010.


 


 


1. Приступа се изради Просторног плана подручја посебне намене специјалног резервата природе Сува планина (у даљем тексту: Просторни план).


 


2. Циљ доношења Просторног плана је: утврђивање дугорочне концепције организације, уређења, заштите и коришћења специјалног резервата природе Сува планина; рационално коришћење и очување природних ресурса; заштита и унапређење животне средине, природних и непокретних културних добара; валоризација комплементарних потенцијала подручја за развој; просторни, саобраћајни, привредни и други облици интеграције подручја са окружењем.


 


3. Подручје Просторног плана обухвата делове општина Гаџин Хан, Бела Паланка и Нишка Бања, и то: на територији општине Гаџин Хана целе катастарске општине Велики Крчимир, Мали Крчимир, Велики Вртоп, Шебет, Калетинац, Сопотница, Горњи Душник, Миљковац, Ћелије, Чагровац, Јагличје, Копривница; на територији општине Бела Паланка целе катастарске општине Бежиште, Горња Коритница, Доња Коритница, Дивљана, Мокра, Космовац, Ново Село, Вргудинац, Топоница и Вета; и на територији општине Нишка Бања целе катастарске општине Горња Студена и Доња Студена.


Подручје Просторног плана дато је на графичком приказу, који је одштампан уз ову одлуку и чини њен саставни део.


 


4. Просторни план садржи: полазне основе за израду плана; оцену постојећег стања (SWOT анализа); посебно обележавање грађевинског подручја са границама подручја; делове територије за које је предвиђена израда урбанистичког плана; циљеве, принципе и оперативне циљеве просторног развоја подручја посебне намене; концепцију просторног развоја подручја посебне намене; концепцију и пропозицију заштите, уређења и развоја природе и природних система; концепцију и пропозиције у односу на евентуалне демографско-социјалне проблеме; просторни развој функције посебне намене, дистрибуцију активности и употребу земљишта; просторни развој саобраћаја, инфраструктурних система и повезивање са другим мрежама; правила уређења и грађења и друге елементе регулације за делове територије у обухвату плана за које није предвиђена израда урбанистичког плана; мере заштите, уређења и унапређења природних и културних добара; мере заштите животне средине; мере и инструменти за остваривање просторног плана подручја посебне намене и приоритетних планских решења; и мере за спровођење просторног плана посебне намене.


Стратешка процена утицаја на животну средину је саставни део Просторног плана.


 


5. Носилац израде Просторног плана је Републичка агенција за просторно планирање.


Носилац израде Просторног плана дужан је да обезбеди прибављање мишљења, услова и сагласности надлежних органа и организација прописаних законом, као и да осигура сарадњу и усаглашавање ставова са свим релевантним субјектима планирања. 
	


 


6. Министарства, посебне организације, јавна предузећа и установе надлежне за послове заштите животне средине, заштите природе и споменика културе, инфраструктуре, пољопривреде, шумарства и водопривреде, рударства и енергетике и други заинтересовани органи и организације, доставиће у року од 30 дана од дана ступања на снагу ове одлуке све расположиве податке, услове и документацију из делокруга свога рада носиоцу израде Просторног плана.


 


7. Рок за израду Просторног плана је шест месеци од дана ступања на снагу ове одлуке.


 


8. Средства за израду Просторног плана обезбедиће се у буџету Републике Србије преко Републичке агенције за просторно планирање.


 


9. Одлука о изради Стратешке процене утицаја Просторног плана подручја посебне намене специјалног резервата природе Сува планина на животну средину („Службени гласник РС”, број 24/10) је саставни део ове одлуке. 
	


 


10. Нацрт просторног плана биће изложен на јавни увид у трајању од 30 дана у зградама скупштина општина Гаџин Хан, Бела Паланка и Нишка Бања.


 


11. Ова одлука ступа на снагу осмог дана од дана објављивања у „Службеном гласнику Републике Србије”.


  


05 број 350-4210/2010


У Београду, 10. јуна 2010. године


Влада


Председник,


др Мирко Цветковић, с.р. 


 


 



Графички приказ планског подручја