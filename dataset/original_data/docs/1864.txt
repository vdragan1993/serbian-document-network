На основу члана 15а став 6. Закона о порезу на доходак грађана („Службени гласник РС”, бр. 24/01, 80/02, 80/02 – др. закон, 135/04, 62/06, 65/06 – исправка, 31/09, 44/09, 18/10, 50/11, 91/11 – УС, 93/12, 114/12 – УС, 47/13, 48/13 – исправка и 108/13), 
	
Министар финансија доноси
 
ПРАВИЛНИК
о начину и поступку обрачунавања пореза на зараде у случају умањења пореске основице

	"Службени гласник РС", број 115 од 26. децембра 2013.
 
Члан 1. 
Овим правилником уређује се начин и поступак обрачунавања пореза на зараде сагласно Закону о порезу на доходак грађана („Службени гласник РС”, бр. 24/01, 80/02, 135/04, 62/06, 65/06 – исправка, 31/09, 44/09, 18/10, 50/11, 91/11 – УС, 93/12, 114/12 – УС, 47/13, 48/13 – исправка и 108/13 – у даљем тексту: Закон) и достављање података Пореској управи о обрачунатом порезу.
Члан 2.
Пореска основица из члана 15а став 2. Закона утврђује се на начин и по поступку прописаним овим правилником за утврђивање пореске основице код исплате зараде, накнаде зараде и других примања запосленог, на терет средстава послодавца, која се у смислу Закона сматрају зарадом (у даљем тексту: зарада код послодавца). 
	
На начин из става 1. овог члана утврђује се и пореска основица за обрачун пореза на зараде код исплате накнаде зараде запосленом која се врши на терет средстава другог исплатиоца (у даљем тексту: накнада зараде код другог исплатиоца).
Пореска основица из ст. 1. и 2. овог члана утврђује се тако што се износ зараде код послодавца, односно накнаде зараде код другог исплатиоца умањује за неопорезиви износ који важи у моменту исплате зараде, односно накнаде зараде (у даљем тексту: неопорезиви износ).
Члан 3.
Умањење зараде за неопорезиви износ запосленог који ради са пуним радним временом врши се приликом исплате зараде, односно било ког дела зараде код послодавца за одговарајући месец, у потпуности, односно у износу који опредељује послодавац, с тим да укупно умањење зараде не може бити веће од неопорезивог износа који важи у моменту исплате зараде.
У случају када запослени ради са непуним радним временом, зарада се умањује за сразмерни део неопорезивог износа (у даљем тексту: припадајући сразмерни износ) приликом исплате зараде, односно било ког дела зараде код послодавца за одговарајући месец, у потпуности, односно у износу који опредељује послодавац, с тим да укупно умањење зараде не може бити веће од припадајућег сразмерног износа.
Одредбе ст. 1. и 2. овог члана сходно се примењују и код исплате накнаде зараде код другог исплатиоца.
Члан 4.
За запосленог који ради са пуним радним временом код једног послодавца, основица пореза на зараду утврђује се тако што се зарада умањује за неопорезиви износ у целости.
За запосленог који ради са непуним радним временом код једног или више послодаваца и укупно не остварује пуно радно време, умањење зараде за припадајући сразмерни износ врши се сразмерно радном времену тог запосленог код сваког послодавца у односу на пуно радно време, с тим да укупно умањење мора бити мање од неопорезивог износа.
За запосленог који ради са непуним радним временом код једног или више послодаваца и укупно остварује пуно радно време, умањење зараде за припадајући сразмерни износ врши се сразмерно радном времену тог запосленог код сваког послодавца у односу на пуно радно време, с тим да је укупно умањење једнако неопорезивом износу.
Када запослени у току месеца, због заснивања, престанка или мировања радног односа, односно из другог разлога не оствари зараду за пун фонд радних часова, основица пореза на зараду утврђује се тако што се остварена зарада умањује за сразмерни неопорезиви износ, који се утврђује сразмерно односу броја радних часова за које је запослени остварио зараду код послодавца за тај месец и броја радних часова пуног фонда радних часова за тај месец.
Члан 5.
Када запослени за одговарајући месец поред зараде код послодавца остварује и накнаду зараде код другог исплатиоца (по основу привремене спречености за рад преко 30 дана, породиљског одсуства и др.), умањење зараде код послодавца, односно накнаде зараде код другог исплатиоца, врши се сразмерно односу броја радних часова за које остварује зараду код послодавца, односно накнаду зараде код другог исплатиоца, у односу на пун фонд радних часова за тај месец.
Члан 6.
У складу са одредбама овог правилника утврђује се и основица за обрачун пореза на зараду запосленог по основу радног односа у Републици Србији, заснованог сагласно прописима Републике Србије, код дипломатског или конзуларног представништва стране државе, односно међународне организације или код представника и службеника таквог представништва, односно организације.
Запослени из става 1. овог члана, сагласно Закону, сам обрачунава и уплаћује порез на зараде, ако порез не обрачуна и не уплати исплатилац зараде, односно накнаде зараде. 
	
Члан 7.
Основица пореза на зараде за запосленог који је корисник права на накнаду због рада са скраћеним радним временом (II категорије инвалидности), односно права на накнаду због мање зараде на другом одговарајућем послу (III категорије инвалидности), утврђује се тако што се зарада запосленог умањи за неопорезиви износ, односно сразмерни неопорезиви износ. 
	
Код умањења зараде запосленог у смислу става 1. овог члана сходно се примењују одредбе овог правилника које се односе на остале запослене.
Члан 8.
У случају када због усклађивања динарских износа у складу са Законом, дође до повећања неопорезивог износа, а код претходних исплата зараде за одговарајући месец није искоришћено умањење зараде у пуном износу, умањење зараде врши се тако што се преостали део зараде који се исплаћује умањи за износ разлике између усклађеног неопорезивог износа који важи у моменту исплате тог дела зараде код послодавца и искоришћеног умањења зараде код претходне исплате, односно исплата. 
	
Члан 9.
Запослени из члана 6. овог правилника који ради са непуним радним временом, уз Образац ПП ОПО – Пореска пријава о обрачунатом и плаћеном порезу самоопорезивањем и припадајућим доприносима на зараду/другу врсту прихода од стране физичког лица као пореског обвезника за приход примљен ______20__. године, прописан правилником о обрасцу пореске пријаве о обрачунатом и плаћеном порезу самоопорезивањем и припадајућим доприносима од стране физичког лица као пореског обвезника, а који подноси у законом прописаном року надлежној организационој јединици Пореске управе према месту свог пребивалишта, односно боравишта, доставља и обавештење о непуном радном времену, исказаном у процентуалном износу у односу на пуно радно време. 
	
Члан 10.
Даном почетка примене овог правилника престаје да важи Правилник о начину и поступку обрачунавања пореза на зараде у случају умањења пореске основице („Службени гласник РС”, бр. 116/06 и 37/07), осим одредаба члана 11. ст. 1. и 2. тог правилника које престају да важе 1. марта 2014. године.
Члан 11.
Овај правилник ступа на снагу наредног дана од дана објављивања у „Службеном гласнику Републике Србије”, а примењиваће се од 1. јануара 2014. године.
 
Број 011-00-464/2013-04
У Београду, 23. децембра 2013. године
Министар,
Лазар Крстић, 
	с.р.