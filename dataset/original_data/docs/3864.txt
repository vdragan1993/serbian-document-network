На основу члана 10. Закона о Фонду за развој Републике Србије („Службени гласник РС”, бр. 36/09, 88/10 и 119/12), на 12. седници одржаној 29. децембра 2014. године, 
	
Управни одбор Фонда за развој Републике Србије је донео Програм Фонда за развој Републике Србије за привредне субјекте са поплављених подручја (у даљем тексту: Програм),
 
ПРОГРАМ
Фонда за развој Републике Србије за привредне субјекте са поплављених подручја за 2015. годину
"Службени гласник РС", број 
	9 од 28. јануара 2015.
 
I. ОСНОВНИ ЦИЉЕВИ
У 2015. години, Фонд за развој Републике Србије ће део својих активности усмерити на отклањање последица катастрофалних природних непогода – поплава које су задесиле одређена подручја Републике Србије у 2014. години.
Захтеви за одобрење кредита/гаранција, који су поднети закључно са 5. децембром 2014. године, обрађиваће се у 2015-oj години, у складу са условима Програма Фонда за развој Републике Србије за привредне субјекте са поплављених подручја за 2014. годину.
Право на коришћење средстава Фонда имаће привредни субјекти разврстани као микро, мала и средња правна лица, регистровани у релевантном регистру, који доставе финансијске извештаје за 2012. и 2013. годину и закључни лист за 2014. годину (након подношења финансијских извештаја АПР-у за 2014. годину разматраће се финансијски извештаји за 2013. и 2014. годину), у којима није исказан губитак и то са седиштем или који су обављали своје пословање на посебно угроженим подручјима Републике Србије до дана проглашења ванредне ситуације (15. маја 2014. године). Посебно угроженим подручјима у складу са овим програмом сматрају се све општине са списка општина угрожених поплавама одређених од стране релевантних државних институција.
Разврставање правних лица се врши у складу са Законом о рачуноводству.
Кредити Фонда се могу користити за кредитирање следећих намена:
– куповина нове опреме за пословање,
– ремонт постојеће опреме оштећене поплавама,
– санација објеката за пословање оштећених поплавама,
– финансирање трајних обртних средстава.
Кредити се могу одобравати за привредне субјекте из општина које су посебно угрожене поплавама на основу списка посебно угрожених општина одређених од стране релевантних државних институција.
Критеријуми за оцену инвестиционих програма
Висину кредита Фонда одређују следећи елементи:
а) Оцена финансијског стања и кредитне способности инвеститора:
– финансијска стабилност,
– токови готовине,
– показатељи ликвидности,
– показатељи задужености,
– показатељи економичности,
– показатељи рентабилности,
– претходна пословна сарадња са Фондом,
– уредна кредитна историја у сарадњи са Фондом и пословним банкама;
б) Економска оцена пројекта:
– ликвидност пројекта,
– пројектовани приход, расход, нето добит;
в) Оцена инструмената обезбеђења:
– валидност инструмената обезбеђења,
– вредност инструмената обезбеђења.
Одступање од наведених критеријума и услова дефинисаних овим програмом могуће је у оправданим случајевима у којима постоји посебан интерес Републике Србије који је утврђен закључком Владе.
II. СРЕДСТВА И ПЛАСМАНИ
Ради остварења циљева постављених овим програмом, Фонд обезбеђује средства у висини до 1 милијарде динара.
III. УСЛОВИ ЗА КОРИШЋЕЊЕ СРЕДСТАВА ФОНДА
Кредити, за намене утврђене овим програмом, одобраваће се под следећим условима:
– рок отплате до 10 година укључујући грејс период до две године, за инвестиционе кредите,
– рок отплате до 5 година укључујући грејс период до једне године, за кредите за трајна обртна средства,
– каматна стопа од 1,5% на годишњем нивоу уз примену валутне клаузуле,
– максималан износ кредита за једног корисника кредита са повезаним лицима може бити: за микро правна лица до 5.000.000,00 РСД, за мала правна лица до 25.000.000,00 РСД и средња правна лица до 50.000.000,00 РСД. Валутна клаузула подразумева утврђивање дуга у еврима на дан пуштања кредита у течај и прерачунавање дуга у динарску противвредност по средњем курсу НБС на дан доспећа, с тим да номинална висина дуга не може бити нижа од номиналног износа пуштеног кредита,
– отплата кредита вршиће се у месечним/тромесечним ануитетима.
– У грејс периоду камата се обрачунава и приписује главном дугу за првих шест месеци грејс периода. Након истека тог периода камата се обрачунава и наплаћује месечно/квартално до краја грејс периода.
У случају превремене отплате кредита, корисник је дужан да поднесе захтев у писаној форми. Корисник измирује остатак главног дуга са припадајућим каматама и другим трошковима, у висини обрачунатој према вредности средњег курса НБС на дан коначне отплате кредита. Вредност средњег курса НБС на основу кога се врши обрачун, не може бити нижа од средњег курса НБС који је важио на дан почетка коришћења средстава.
У случају неизвршавања уговорних обавеза (осим доцње у отплати ), и измене уговорених услова коришћења кредита извршених на захтев Клијента Фонд може обрачунавати и наплаћивати посебну накнаду у висини од 0,5% на годишњем нивоу од износа кредита.
Инструменти обезбеђења уредног враћања кредита су:
– меница и менично овлашћење јемца/приступиоца дугу (уколико постоји јемство/приступање дугу другог привредног субјекта) и/или;
– хипотека првог реда на непокретностима које су предмет санације или другим непокретностима чија је тржишна вредност односно код непокретности које су предмет санације процењена грађевинска вредност након санације, 1:1 у односу на висину одобреног кредита, и/или
– залога на опреми која се ремонтује односно другој опреми/покретним стварима чија је тржишна вредност односно тржишна вредност након ремонта 1:1 у односу на висину одобреног кредита, и/или
– меница и менично овлашћење оснивача/акционара дужника и/или
– заложно право на новој опреми/покретним стварима која су предмет кредитирања, и
– меница и менично овлашћење дужника, и/или
– кредити до максималног износа од 2.000.000,00 динара, могу се одобрити и уз јемство физичког лица (жирант), с тим да зарада јемца, умањена за порезе и доприносе, мора бити минимум 50% већа од износа ануитета.
Као додатна средства обезбеђења, могу послужити и:
– заложно право на залихама робе,
– заложно право на будућим потраживањима,
– јемство физичког лица.
У случају замене средстава обезбеђења, на захтев клијента, примењиваће се однос тржишне вредности колатерала у односу на износ дуга по кредиту, а у складу са пондерима по Програму Фонда за текућу годину у којој се тражи замена средстава обезбеђења. Уколико је тако одређена каматна стопа за ново средство обезбеђења, нижа од каматне стопе по Програму Фонда по коме је одобрен пласман у том случају примењиваће се каматна стопа Програма Фонда по коме је одобрен пласман.
Непокретности односно опрема које служе као обезбеђење по кредитима у складу са овим Програмом не морају бити осигуране и полиса не мора бити винкулирана на Фонд.
IV. ПРОЦЕДУРЕ ЗА ОДОБРАВАЊЕ КРЕДИТА
Уз захтеве за одобрење кредита морају бити приложени: документ о постојању штете који је издао надлежни орган. Остала потребна документација биће дефинисана од стране Фонда.
Кредити ће се исплаћивати искључиво за намене предвиђене овим програмом на начин и под условима које ће дефинисати Фонд посебним документом. Кредити за намене из става I се могу користити само за обављање делатности коју је правно лице обављало до проглашења ванредне ситуације.
Приоритет приликом оцене пројекта имаће клијенти од којих набавка опреме има бољи ефекат на развој привреде Републике Србије.
Захтеви за одобрење кредита се примају уколико садрже сву потребну документацију која је наведена у „Садржају потребне документације уз захтев за одобрење кредита”.
Након пријема захтева предмет се заводи и прослеђује надлежним секторима/филијали. Након обраде, Кредитни одбор даје сагласност на коначан предлог за одобрење/одбијање захтева за кредит, који се доставља Комисији Управног одбора и/или Управном одбору Фонда.
Коначну одлуку о одобрењу/одбијању захтева за кредит доноси Управни одбор Фонда, а на основу предлога Кредитног одбора Фонда и/или Комисије Управног одбора Фонда.
Фонд ће пре сваке редовне седнице Управног одбора одредити датум завршетка пријема захтева, који ће бити разматрани на тој седници Управног одбора, а сви захтеви који буду примљени након наведеног рока биће разматрани на наредној седници Управног одбора.
V. НАМЕНСКО КОРИШЋЕЊЕ СРЕДСТАВА
Документарну контролу наменског коришћења кредита вршиће Фонд за развој, док ће Национална агенција за регионални развој вршити теренску контролу утрошених средстава о чему ће се сачинити посебан споразум између Фонда за развој и Националне агенције за регионални развој.
VI. РЕПРОГРАМ КРЕДИТА
За кредите у коришћењу привредних субјеката који послују или имају седиште у подручјима Републике Србије која су поплављена у току 2014. године, Фонд може, на захтев клијента, одобрити репрограм. Критеријуми који се односе на репрограм обавеза биће ближе дефинисани посебном одлуком Управног одбора Фонда.
VII. ЗАВРШНА ОДРЕДБА
Спровођење овог програма надзире министарство надлежно за послове привреде (у даљем тексту Министарство).
Фонд ће о спровођењу Програма квартално извештавати Министарство, а Министарство ће извештавати Владу.
Овај програм се, по добијању сагласности Владе, објављује у „Службеном гласнику Републике Србије” и на сајту Фонда, а примењује се следећег дана од дана објављивања у „Службеном гласнику Републике Србије”.
 
Председник Управног одбора Фонда,
Жељко Сертић, 
	с.р.