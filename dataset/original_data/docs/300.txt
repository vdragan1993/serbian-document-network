На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
ОДЛУКУ
о образовању Савета за популациону политику
"Службени гласник РС", број 107 од 29. 
				децембра 2016.
   
1. Образује се Савет за популациону политику, као стручно саветодавно тело Владе (у даљем тексту: Савет), на време од четири године од дана ступања на снагу ове одлуке.
2. Задаци Савета су да:
1) разматра и предлаже мере за унапређење популационе политике као и мере за унапређење међуресорске сарадње у овој области;
2) разматра усклађеност важећих закона са основним међународним документима из ове области и даје иницијативе за измене закона којима се отклањају неусклађености;
3) даје иницијативе за предузимање краткорочних мера које доприносе доследном спровођењу популационе политике;
4) прати стање у области популационе политике, оцењује ефекте мера за њено спровођење и о томе обавештава Владу;
5) иницира и подржава програме едукације запослених у државним и другим органима и организацијама у циљу промовисања популационе политике;
6) разматра и друга питања од интереса за спровођење популационе политике.
3. У Савет се именују:
1) за председника:
Александар Вучић, председник Владе;
2) за заменика председника:
проф. др Славица Ђукић Дејановић, министар без портфеља задужен за демографију и популациону политику;
3) за чланове:
– проф. др Зорана Михајловић, потпредседница Владе, председница Координационог тела за родну равноправност;
– Александар Вулин, министар за рад, запошљавање, борачка и социјална питања;
– асс. др Златибор Лончар, министар здравља;
– Младен Шарчевић, министар просвете, науке и технолошког развоја;
– Душан Вујовић, министар финансија;
– Горан Кнежевић, министар привреде;
– Вања Удовичић, министар омладине и спорта;
– Владан Вукосављевић, министар културе и информисања;
– Ана Брнабић, министар државне управе и локалне самоуправе;
– проф. др Миладин Ковачевић, Републички завод за статистику;
– академик Владимир Костић, Српска академија наука и уметности;
– проф. др Мирјана Рашевић, Институт друштвених наука;
– Владимир Цуцић, комесар Комесаријата за избеглице и миграције.
4. Чланови Савета неће добијати финасијску надокнаду за учешће у раду Савета.
5. Савет доставља извештај о раду надлежном одбору најмање сваких 90 дана, а Влади најмање сваких 120 дана.
6. Стручну и административно-техничку потпору Савету пружа Генерални секретаријат Владе.
7. Ова одлука ступа на снагу осмог дана од дана објављивања у „Службеном гласнику Републике Србије”.
05 број 02-12443/2016
У Београду, 26. децембра 2016. године
Влада
Председник,
Александар Вучић, с.р.