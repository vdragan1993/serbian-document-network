На основу члана 43. став 4. Закона о заштити животне средине („Службени гласник
РС”, бр. 66/91, 83/92, 53/93 – др. закон, 67/93 – др. закон, 48/94 – др. закон,
53/95 и 135/04) и члана 42. став 1. Закона о Влади („Службени гласник РС”, бр.
55/05, 71/05 – исправка, 101/07 и 65/08), 
           
Влада доноси

 

 
УРЕДБУ 
о заштити
Споменика природе „Пребреза” 

„Службени гласник РС“, број 37 од 22. маја 2009.
 
 
Члан 1.

            Део подручја
долине Глувог потока у селу Пребреза код Блаца, на јужним падинама Великог
Јастрепца, ставља се под заштиту као споменик природе под именом „Пребреза” и
утврђује за заштићено природно добро од изузетног значаја, односно I категорије
(у даљем тексту: Споменик природе „Пребреза”). 
 
Члан 2.

            Споменик
природе „Пребреза” ставља се под заштиту да би се у интересу науке, образовања
и културе очувало налазиште фосилних остатака кичмењака, односно костију сисара
из епохе геолошке историје означене као средњи миоцен, које представља у Европи
и свету познато а на Балканском полуострву најзначајније палеонтолошко место са
неогеном сисарском фауном старости 14-15 милиона година коју чини 12 до сада
истражених врста крупних сисара међу којима је неколико врста откривено на овом
месту по први пут у Европи а две фосилне врсте (миоценска хијена – Прецроцута
миоценица Павловић&Тхениус 1965 и моценска претеча газеле – Хипсодонтус
сербицус Павловић 1969) су нове за науку. 
 
Члан 3.

            Споменик
природе „Пребреза” налази се на територији општине Блаце, на делу подручја
катастарске општине Пребреза који је обухваћен кат. парц. бр. 184/део, 185/3/
део, 186/део, 187/ део, 188/ део, 189/ део, 513/ део, 514/ део, 976/ део, 985/
део, 987/ део, 988/ део и 989/ део. 

Укупна површина заштићеног подручја Споменика природе „Пребреза” је 0,86
хектара, од чега је 0,78 хектара у приватној својини, а 0,08 хектара у државној
својини. 

Опис границе границе заштићеног подручја Споменика природе „Пребреза” са
графичким приказом на копији катастарског плана одштампан је уз ову уредбу и
чини њен саставни део.
 
Члан 4.

            На подручју
Споменика природе „Пребреза” утврђује се режим заштите II степена у складу са
законом, којим се: 
           
1. забрањују: 
           
1) изградња објеката; 
           
2) експлоатација минералних сировина и коришћење материјала из корита и са
обала потока; 
           
3) земљани и грађевински радови осим радова на одржавању и рехабилитацији
некатегорисаног сеоског пута, постављања привремених објеката и уређења и
инфраструктурног опремања простора за потребе научног и образовног рада, чувања
заштићеног подручја и прихвата посетилаца; 
           
4) ископавање, оштећивање, уништавање и присвајање фосилних остатака, осим
ископавања, обраде и приказивања палеонтолошких налаза у оквиру
научноистраживачког и образовног рада и у културне сврхе; 
           
5) одлагање комуналног, грађевинског, индустријског и другог отпада; 
           
6) радње које могу изазвати загађење вода, ваздуха, земљишта, стварати
прекомерну буку и неповољно утицати на естетска обележја заштићеног простора; 
           
7) чиста сеча и крчење шуме које није у функцији истраживања и уређења
палеонтолошког места. 
           
2. обезбеђују: палеонтолошка, стратиграфска и литолошка истраживања;
конзервација и излагање фосилних остатака; посета у образовне сврхе и други
видови образовног рада, посета у рекреативне и културолошке сврхе; радови на
приказивању и коришћењу вредности заштићеног подручја у научне, образовне,
рекреативне и културне сврхе; радови на уређењу простора у циљу прихвата
посетилаца и унапређења естетике амбијента; радови на унапређењу стања шумске
вегетације и заштити земљишта од ерозије.
 
Члан 5. 

            Споменик
природе „Пребреза” поверава се на старање Фонду за екологију општине Прокупље,
Прокупље (у даљем тексту: Старалац). 
           
Старалац је дужан да: 
           
1) чува заштићено природно добро и спроводи утврђене режиме заштите, односно
прописане забране и правила унутрашњег реда; 
           
2) обележава заштићено природно добро и његову границу; 
           
3) доноси програм управљања, акт о унутрашњем реду и чуварској служби, годишњи
програм управљања и извештај о његовом извршавању; 
           
4) иницира доношење одговарајућег урбанистичког плана; 
           
5) организује спровођење програма управљања, а посебно подстиче и прати израду
и примену програма и пројеката заштите, научних истраживања и образовања,
уређења простора и приказивања природних вредности; 
           
6) евидентира природне вредности и организује надгледање тих вредности и
њихових промена; 
           
7) успоставља и развија сарадњу са власницима и корисницима земљишта на чувању,
одржавању, уређењу и коришћењу заштићеног подручја.
 
Члан 6. 

            Заштита и
развој Споменика природе „Пребреза” спроводи се према програму управљања који
се доноси као средњорочни документ за период од пет година. 
           
Програм управљања из става 1. овог члана нарочито садржи: 
           
1) циљеве заштите и развоја, услове, мере, погодности и ограничења за њихово
остваривање; 
           
2) приказ основних вредности и природних богатстава заштићеног природног добра
и њихових главних корисника; 
           
3) приоритетне задатке на чувању и одржавању заштићеног природног добра,
праћењу стања и техничкој заштити природних вредности, као и на очувању
квалитета вода, ваздуха, земљишта и других чинилаца животне средине; 
           
4) задатке за развој туризма и рекреације, уређења предела и изградње објеката
у функцији заштићеног природног добра; 
           
5) приоритетне научноистраживачке и образовне задатке; 
           
6) приоритетне задатке на приказивању вредности заштићеног природног добра; 
           
7) врсту и садржај документације за спровођење циљева и задатака на праћењу,
очувању и унапређењу стања природних вредности, одрживог коришћења тих
вредности у научне, образовне, рекреативне и друге сврхе; 
           
8) задатке на успостављању партнерских односа са месним становништвом и другим
власницима и корисницима непокретности; 
           
9) динамику и субјекте реализације програмских задатака; 
           
10) средства потребна за реализацију програма управљања и начин њиховог
обезбеђења. 
           
На програм управљања из става 1. овог члана, на који су претходно прибављена
мишљења министарстава надлежних за послове науке, просвете, културе, туризма,
пољопривреде, шумарства, водопривреде и финансија, сагласност даје министарство
надлежно за послове заштите животне средине (у даљем тексту: Министарство). 
           
Програм управљања из става 1. овог члана остварује се годишњим програмом
управљања. Годишњи програм управљања за наредну годину, заједно са извештајем о
остваривању програма у текућој години, Старалац доставља Министарству до 15.
децембра. 
 
Члан 7. 

        Старалац је
дужан да обезбеди унутрашњи ред и чување заштићеног природног добра у складу са
актом који доноси уз сагласност Министарства. 

Актом из става 1. овог члана утврђују се правила за спровођење прописаних
режима заштите, а нарочито: начин на који ће се понашати посетиоци, власници и
корисници непокретности при кретању, боравку и обављању делатности на
заштићеном природном добру; места, површине и објекти на којима се забрањује
или ограничава обављање одређених радњи као и трајање тих мера; начин сарадње
са физичким и правним лицима који по различитом основу користе или су
заинтересовани за коришћење заштићеног природног добра; услови заштите приликом
обављања научних истраживања и образовних активности; места и услови за
одлагање отпада; начин одржавања уредности и чистоће заштићеног подручја; начин
и организација чувања заштићеног природног добра, опрема и средства неопходна
за чување и одржавање. 

Правила одређена актом из става 1. овог члана и друге неопходне информације за
спровођење режима заштите, Старалац је дужан да огласи и на погодан начин учини
доступним посетиоцима и корисницима.
 
Члан 8. 

        Средства за
спровођење програма управљања Споменика природе „Пребреза” обезбеђују се из
прихода остварених обављањем делатности Стараоца, из буџета Републике Србије,
од накнаде за коришћење заштићеног природног добра и из других извора у складу
са законом. 
 
Члан 9. 

        Програм
управљања и годишњи програм управљања Споменика природе „Пребреза” Старалац ће
донети у року од шест месеци од дана ступања на снагу ове уредбе. 

До доношења докумената из става 1. овог члана, Старалац ће послове заштите и
развоја обављати према привременом програму управљања који ће донети у року од
30 дана од дана ступања на снагу ове уредбе, уз сагласност Министарства. 

Старалац ће у року од шест месеци од дана ступања на снагу ове уредбе, у
сарадњи са Републичким геодетским заводом и Заводом за заштиту природе Србије,
идентификовати границе Споменика природе „Пребреза” на терену и катастарском
плану.
 
Члан 10. 

        Планови
уређења простора, шумске, ловне, водопривредне, пољопривредне и друге основе и
други програми који обухватају заштићено природно добро усагласиће се са
Просторним планом Републике Србије и програмом управљања из члана 6. став 1.
ове уредбе. 
 
Члан 11.

         Ова уредба
ступа на снагу осмог дана од дана објављивања у „Службеном гласнику Републике
Србије”. 

            05 број
110-2639/2009 
           
У Београду, 14. маја 2009. године 
           
Влада 
           
Председник, 
           
др Мирко Цветковић, с.р. 

 

   

ОПИС ГРАНИЦЕ 
СПОМЕНИКА
ПРИРОДЕ „ПРЕБРЕЗА”

            
           
Граница Споменика природе „Пребреза” почиње на десној обали Глувог потока,
пресеца корито тог потока, катастарска парцела број (у даљем тексту: к.п. бр.),
катастарска општина Пребреза, територија општине Блаце, затим сече к.п. бр. 976
тако што прво иде према југоистоку на дужини 10 метара, затим скреће према
североистоку на дужини 20 метара а онда према северозападу на дужини 30 метара,
долази до међе к.п.бр. 985, иде том међом 8 метара, онда сече к.п. бр. 985 у
правцу североистока на дужини 60 метара, савија према северозападу на дужини 8
метара и долази до међе к.п. бр. 987, сече ту парцелу прво у правцу
североистока на дужини 35 метара а затим у працу севера на дужини 40 метара,
долази до међе к.п. бр. 988 и сече ту парцелу у генералном правцу севера на
дужини 135 метара. Граница затим долази до некатегорисаног сеоског пута к.п.
бр. 185/3, сече тај пут и наставља у правцу севера кроз к.п. бр. 188 на дужини
50 метара а онда кроз к.п. бр. 187 на дужини 40 метара, долази до међе к.п. бр.
186 и сече ту парцелу у правцу севера на дужини 15 метара, затим скреће према
западу на дужћини 5 метара, сече Глуви поток и наставља у правцу северозапада
на дужини 5 метара међом к.п. бр. 183 и 184. На овом месту граница скреће према
југу секући к.п. бр. 184 на дужини 50 метара, долази до међе к.п. бр. 513 и иде
кроз ту парцелу генералним правдем према југу на дужини 100 метара, долази до
сеоског некатегорисаног пута к.п. бр. 515, сече тај пут и иде његовом
југоисточном ивицом односно међом к.п. бр. 514 на дужини 60 метара, онда
наставља генералним правцем према југозападу све кроз катастарску парцелу 514 на
дужини 260 метара а затим скреће према југоистоку кроз исту парцелу на дужини
10 метара и долази до почетне тачке на десној обали Глувог потока.