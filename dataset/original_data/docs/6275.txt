На основу члана 19. став 5. Закона о радном времену посаде возила у друмском превозу и тахографима („Службени гласник РС”, број 96/15),
Министар грађевинарства, саобраћаја и инфраструктуре доноси
ПРАВИЛНИК
о граничнику брзине 
"Службени гласник РС", број 16 од 2. марта 
				2017.
 
Члан 1.
Овим правилником прописују се ближи услови које морају да испуњавају моторна возила у саобраћају на путу у погледу уградње и употребе граничника брзине.
Члан 2.
Овај правилник се односи на моторна возила врсте М2, М3, N2 и N3, намењена за саобраћај на путу која се покрећу снагом сопственог мотора, која имају најмање четири точка и чија највећа конструктивна брзина прелази 25 km/h. 
Члан 3.
На моторним возилима врсте М2 и М3 мора бити уграђен граничник брзине подешен тако да се ова возила не могу кретати брзином већом од 100 km/h.
Члан 4. 
На моторним возилима врсте N2 и N3 мора бити уграђен граничник брзине подешен тако да се ова возила не могу кретати брзином већом од 90 km/h.
На моторним возилима која се користе искључиво за транспорт опасног терета мора бити уграђен граничник брзине подешен тако да се ова возила не могу кретати брзином већом од 90 km/h.
Члан 5. 
Одредбе чл. 3. и 4. овог правилника односе се на моторна возила врсте М3 чија највећа дозвољена маса прелази 10 t и врсте N3, која су први пут регистрована од 1. јануара 1988. године. 
Одредбе чл. 3 и 4. овог правилника односе се на моторна возила врсте М2 и врсте M3 чија највећа дозвољена маса не прелази 10 t и врсте N2, која су први пут регистрована:
1) од 1. јануара 2005. године;
2) од 1. октобра 2001. године и која имају мотор са компресионим паљењем (дизел).
Члан 6.
Одредбе овог правилника не односе се на војна возила, возила полиције, возила службе цивилне заштите, ватрогасно-спасилачка возила, возила комуналних служби, возила јавног градског превоза, возила која се користе за научна испитивања на путу, као и возила чија највећа конструктивна брзина не прелази граничне вредности из чл. 3. и 4. овог правилника.
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”. 
Брoj 110-00-00031/2017-03
У Београду, 24. фебруара 2017. године
Министар,
проф. др Зорана З. Михајловић, с.р.