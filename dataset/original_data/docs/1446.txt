На основу члана 10. став 3. Правилника о раду Изборне комисије Високог савета судства („Службени гласник РС”, број 83/15),
Изборна комисија Високог савета судства, на седници одржаној 17. октобра 2016. године доноси
ПРАВИЛА
о раду бирачких одбора за спровођење поступка предлагања кандидата за изборног члана Високог савета судства из реда судија апелационих судова
"Службени гласник РС", број 86 од 21. 
				октобра 2016.
I. Уводне одредбе
Члан 1.
Овим правилима ближе се уређује рад бирачких одбора за спровођење поступка предлагања кандидата за изборног члана Високог савета судства (у даљем тексту: Савет) из реда судија апелационих судова. 
Члан 2.
Бирачки одбор непосредно спроводи гласање на бирачком месту, обезбеђује правилност и тајност гласања, стара се о одржавању реда на бирачком месту за време гласања, утврђује резултате гласања на бирачком месту и обавља друге послове одређене од стране Изборне комисије Високог савета судства (у даљем тексту: Изборна комисија). 
За свако бирачко место Изборна комисија именује бирачки одбор.
Бирачки одбор одлучује већином гласова од укупног броја гласова.
Рад бирачког одбора је јаван.
Члан 3.
За свако бирачко место Изборна комисија именује бирачки одбор у сталном саставу и у проширеном саставу, из реда судија апелационих судова на сталној судијској функцији, који нису кандидати за избор.
Бирачки одбор у сталном саставу чине председник и два члана и три заменика, а у проширеном саставу и три члана.
Бирачки одбор у проширеном саставу омогућава гласање судији, који није у могућности да гласа на бирачком месту, а обавестио је бирачки одбор да жели да гласа.
II. Рад бирачког одбора пре гласања
Члан 4.
Изборна комисија благовремено обезбеђује за сваки бирачки одбор:
– гласачку кутију;
– параване за гласање;
– прибор за гласање;
– прибор за печаћење гласачких кутија и другог изборног материјала;
– службене коверте;
– омоте за гласачке листиће;
– оверени извод из бирачког списка;
– утврђену листу кандидата;
– решење о одређивању бирачких места;
– решење о именовању бирачког одбора;
– потребан број оверених гласачких листића;
– контролни лист за проверу исправности гласачке кутије;
– образац записника о утврђеним коначним резултатима избора на бирачком месту;
– обрасце одговарајућих записника о примопредаји изборног материјала пре и после гласања,
– Правила о раду бирачких одбора за спровођење поступка предлагања кандидата за изборног члана Високог савета судства из реда судија апелационих судова.
Члан 5.
Изборна комисија предаје изборни материјал бирачком одбору у седишту Изборне комисије, Ресавска 42 у Београду, од 7,30 сати до 15,30 сати, најкасније 24 сата пре одржавања избора.
О примопредаји изборног материјала бирачком одбору пре гласања сачињава се записник, који потписују председник Изборне комисије и председник бирачког одбора. 
Председник суда у коме је одређено бирачко место дужан је да обезбеди простор за чување изборног материјала.
Члан 6.
Бирачки одбор се стара да простор који је одређен за бирачко место буде уређен на начин који је прописан овим правилима и отворен за гласање.
III. Рад бирачког одбора на дан одржавања избора
Члан 7.
Бирачки одбор се дана 2. новембра 2016. године састаје у 6,30 сати на бирачком месту.
Пре отварања бирачког места, бирачки одбор се припрема за почетак гласања следећим редоследом:
1. Примљени изборни материјал упоређује са стањем из записника о примопредаји изборног материјала и тако утврђује да ли је примљени изборни материјал потпун и исправан. Ако поједини изборни материјал недостаје, бирачки одбор то констатује у записнику о утврђеним коначним резултатима избора на бирачком месту и о томе одмах обавештава Изборну комисију;
2. Уређује бирачко место тако да видно буду истакнути број и назив бирачког места, утврђена листа кандидата, решење о одређивању бирачког места и решење о именовању чланова бирачког одбора и утврђује да ли су обезбеђени услови за тајност гласања;
3. Лепи на гласачку кутију један гласачки листић, посебно за то одређен од стране Изборне комисије;
4. Чланови бирачког одбора се договарају о начину рада и подели задужења на бирачком месту приликом спровођења гласања.
По обављеним припремним радњама бирачки одбор утврђује да гласање може да почне и то констатује у записнику о утврђеним коначним резултатима избора на бирачком месту.
Члан 8.
Бирачки одбор отвара бирачко место дана 2. новембра 2016. године у 7,30 сати.
Бирачки одбор проверава гласачку кутију у присуству судије – бирача који први дође на бирачко место. Резултат контроле (да је гласачка кутија исправна и празна) уписује се у контролни лист за проверу исправности гласачке кутије, који потписују чланови бирачког одбора и судија – бирач који је први дошао на бирачко место.
Председник бирачког одбора у гласачку кутију убацује контролни лист за проверу исправности гласачке кутије која се у присуству првог судије – бирача печати, што се уноси у записник о утврђеним коначним резултатима избора на бирачком месту.
Члан 9.
Док је бирачко место отворено и док траје гласање, сви чланови бирачког одбора или њихови заменици морају да буду на бирачком месту или да се у томе наизменично смењују.
У време гласања бирачко место мора бити непрекидно отворено.
Судији – бирачу који се затекне на бирачком месту у тренутку његовог затварања биће омогућено да гласа.
Члан 10.
Судија гласа лично. 
Идентитет судије се доказује на основу личне карте или друге исправе. 
Гласање је тајно.
Члан 11.
Члан бирачког одбора утврђује идентитет судије – бирача, заокружује редни број испред имена судије – бирача у бирачком списку, након чега се судија – бирач потписује у бирачки списак.
Бирачки одбор неће допустити да гласа лице које није уписано у бирачки списак.
Бирачки одбор не сме да врши никаква дописивања или друге промене у овереном изводу из бирачког списка.
Члан 12.
Председник или члан бирачког одбора упознаје судију – бирача о начину гласања, а посебно:
– да се гласа само за једног кандидата тако што се заокружује редни број испред имена кандидата и
– да је гласање тајно и да се обавља иза паравана за гласање.
Пошто попуни гласачки листић, судија – бирач пресавија гласачки листић тако да се не види како је гласао и ставља гласачки листић у гласачку кутију и затим напушта бирачко место.
Члан 13.
Судија – бирач који није у могућности да гласа на гласачком месту (због болести, спречености и сл.) дужан је да дан пре одржавања избора обавести надлежан бирачки одбор у сталном саставу да жели да гласа.
Бирачки одбор у проширеном саставу одлази код судије – бирача, утврђује његов идентитет и предаје му оверени гласачки листић, утврђену листу кандидата и службени коверат за гласачки листић и напушта просторију у којој он гласа.
Након обављеног гласања, судија – бирач гласачки листић ставља у службени коверат и предаје бирачком одбору у проширеном саставу, који службени коверат печате, у његовом присуству.
Бирачки одбор у проширеном саставу службени коверат са гласачким листићем предаје бирачком одбору у сталном саставу.
Бирачки одбор отвара службени коверат и гласачки листић убацује у гласачку кутију, а затим у бирачком списку у простору за примедбе уписује да је судија гласао.
Члан 14.
У просторији у којој се гласа може бити присутно само онолико бирача колико има обезбеђених места за тајност гласања.
Забрањено је задржавање на бирачком месту свих лица која немају права и дужности у вези са спровођењем избора.
Члан 15.
Ако дође до нарушавања реда на бирачком месту, бирачки одбор може да прекине гласање док се ред не успостави. Разлози за прекид гласања и прекид гласања уносе се у записник о утврђеним коначним резултатима избора на бирачком месту.
Ако је прекид гласања трајао дуже од једног сата, гласање се продужава за онолико времена колико је прекид трајао.
Члан 16.
Представници средстава јавног информисања могу да буду присутни на бирачком месту само ради припреме извештаја о току гласања на бирачком месту.
Бирачки одбор, све време од отварања до затварања бирачког места, обавештава Изборну комисију о току гласања, а на начин који утврди Изборна комисија.
IV. Утврђивање резултата гласања
Члан 17.
По затварању бирачког места, бирачки одбор спроводи радње ради предаје изборног материјала Изборној комисији.
По отварању гласачке кутије бирачки одбор прво проверава да ли у њој постоји контролни лист. Ако у гласачкој кутији нема контролног листа, бирачки одбор се распушта и именује се нови, а гласање на том бирачком месту се понавља.
Члан 18.
Гласачки листић који је залепљен на гласачку кутију ставља се у посебан омот, са назнаком на омоту – „листа кандидата”.
По затварању бирачког места бирачки одбор утврђује број неупотребљених гласачких листића и ставља их у посебан омот који се печати, са назнаком на омоту да се ради о неупотребљеним гласачким листићима и број неупотребљених гласачких листића. 
На основу извода из бирачког списка, бирачки одбор утврђује укупан број судија – бирача који су гласали.
Након отварања гласачке кутије и провере контролног листа, важећи гласачки листићи се одвајају од неважећих.
Бирачки одбор утврђује за сваког кандидата број добијених гласова на том бирачком месту и гласачке листиће за сваког од кандидата ставља у посебан омот, са именом кандидата. Након тога, бирачки одбор на омоту уписује број добијених гласова за тог кандидата и печати омот. 
Неважећи гласачки листићи стављају се у посебан омот који се печати, са назнаком на омоту да се ради о неважећим гласачким листићима и број неважећих гласачких листића.
Неважећи гласачки листић је непопуњен гласачки листић и листић који је попуњен тако да се не може утврдити за ког кандидата се гласало. 
Ако се утврди да је број гласачких листића у гласачкој кутији већи од броја судија – бирача који су гласали, бирачки одбор се распушта и именује нови, а гласање на том бирачком месту се понавља.
Члан 19.
Бирачки одбор у записник о утврђеним коначним резултатима избора на бирачком месту уноси:
– број примљених гласачких листића;
– број неупотребљених гласачких листића;
– број неважећих гласачких листића;
– број важећих гласачких листића за сваког кандидата;
– број судија – бирача према изводу из бирачког списка;
– број судија – бирача који су гласали;
– констатацију да у гласачкој кутији постоји исправно попуњен контролни лист;
– као и друге чињенице од значаја за изборни поступак и евентуалне примедбе чланова бирачког одбора.
Записник о утврђеним коначним резултатима избора на бирачком месту потписују сви чланови бирачког одбора.
Записник о утврђеним коначним резултатима избора на бирачком месту сачињава се у четири примерка, од чега један примерак за бирачки одбор, два примерка за Изборну комисију и један примерак се ставља на увид јавности на бирачком месту.
Записник о утврђеним коначним резултатима избора на бирачком месту, са изборним материјалом, бирачки одбор предаје Изборној комисији у року од 12 сати од затварања бирачког места, о чему се сачињава записник кога потписују председник бирачког одбора и члан Изборне комисије.
Члан 20.
Примопредаја изборног материјала после гласања са бирачког одбора на Изборну комисију врши се у седишту Изборне комисије, Ресавска 42 у Београду.
О примопредаји изборног материјала Изборној комисији после гласања сачињава се записник, који потписују председник Изборне комисије и председник бирачког одбора. 
Члан 21.
Ова правила ступају на снагу даном објављивања у „Службеном гласнику Републике Србије”. 
Број 013-00-38/2016-02
У Београду, 17. октобра 2016. године
Председник Изборне комисије,
Бата Цветковић, с.р.