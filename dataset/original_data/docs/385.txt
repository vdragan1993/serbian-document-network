Редакцијски пречишћен текст
 
 
Нa основу члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), члана 62. Закона о државној управи („Службени гласник РС”, бр. 79/05, 101/07, 95/10 и 99/14) и члана 25. став 1. Уредбе о начелима за унутрашње уређење и систематизацију радних места у министарствима, посебним организацијама и службама Владе („Службени гласник РС”, бр. 81/07 – пречишћен текст, 69/08, 98/12 и 87/13),
Влада доноси
 
ОДЛУКУ
о образовању Координационог тела за ефикасну заштиту права интелектуалне својине у Републици Србији
"Службени 
				гласник РС", бр. 121 од 5. новембра 2014, 18
				од 13. фебруара 2015, 48 од 25. маја 
				2016, 105 од 26. децембра 2016.
 
1. Образује се Координационо тело за ефикасну заштиту права интелектуалне својине у Републици Србији (у даљем тексту: Координационо тело).
2. Задатак Координационог тела је да, на пољу оперативне заштите права интелектуалне својине у Републици Србији, прати и усмерава поједине послове из делокруга више органа државне управе ради обезбеђивања ефикасне заштите права интелектуалне својине.
3. У Координационо тело именују се:
1) 
				проф. др Владимир Поповић, државни 
				секретар у Министарству просвете, науке и технолошког развоја;
2) Владимир Марић, вршилац дужности директора Завода за 
				интелектуалну својину;
3) Лидија Стојановић, помоћник министра трговине, туризма и телекомуникација – Сектор тржишне инспекције;
4) Саша Дулић, помоћник директора Пореске управе – Сектор за информационе и комуникационе технологије;
5) 
				Татјана Рајовић, вршилац дужности помоћника директора 
				Управе царина;
6) др Зоран Панајотовић, помоћник министра здравља – Сектор за инспекцијске послове;
7) 
				Микаило Тијанић, шеф Одсека за сузбијање криминала у 
				области интелектуалне својине, Служба за борбу против 
				организованог криминала у Министарству унутрашњих послова.

Радом Координационог тела руководи
проф. др Владимир Поповић, државни 
				секретар у Министарству просвете, науке и технолошког развоја, а замењује је Владимир Марић, вршилац дужности 
				директора Завода за интелектуалну својину.
У раду Координационог тела могу да учествују, по позиву, стручњаци из различитих области, као и представници других органа и организација, када се расправља о темама из њиховог делокруга.
Координационо тело може да образује радне групе ради разматрања питања од значаја за ефикасну заштиту права интелектуалне својине, као што су: стварање јединствене базе података, методологија статистичког извештавања, програми обуке, подизање свести јавности о штетности повреда права интелектуалне својине и сл.
*Службени гласник РС, број 
				48/2016
**Службени гласник РС, број 
				105/2016
 
4. Координационо тело подноси Влади годишњи извештај по правилу у првом тромесечју текуће године за претходни извештајни период. Саставни делови годишњег извештаја Координационог тела су одговарајући статистички и упоредни подаци, као и предлог мера и активности за унапређење заштите права интелектуалне својине на територији Републике Србије.
5. Стручне и административно-техничке послове за потребе Координационог тела обавља Завод за интелектуалну својину.
6. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-13363/2014
У Београду, 30. октобра 2014. године
Влада
Председник,
Александар Вучић, с.р.