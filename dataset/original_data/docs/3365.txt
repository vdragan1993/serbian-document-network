На основу члана 16. став 4. Закона о ознакама географског порекла („Службени гласник РС”, број 18/10),
Министар пољопривреде, шумарства и водопривреде доноси


 



ПРАВИЛНИК


о условима, начину и поступку контроле квалитета и посебних својстава пољопривредних и прехрамбених производа са ознакама географског порекла


„Службени гласник РС“, број 73 од 12. октобра 2010.


 



I. УВОДНЕ ОДРЕДБЕ


 


Предмет уређивања


 


Члан 1.


Овим правилником ближе се прописују услови, начин и поступак контроле квалитета и посебних својстава пољопривредних и прехрамбених производа са ознакама географског порекла.


 


Примена правилника


 


Члан 2.


Одредбе овог правилника не примењују се на вино и ракију и друга алкохолна пића, за које су стицање и систем заштите, као и остваривање права коришћења ознаке географског порекла утврђени посебним прописима, а у складу са законом којим се уређују ознаке географског порекла.


 


II. УСЛОВИ, НАЧИН И ПОСТУПАК КОНТРОЛЕ КВАЛИТЕТА И ПОСЕБНИХ СВОЈСТАВА ПОЉОПРИВРЕДНИХ И ПРЕХРАМБЕНИХ ПРОИЗВОДА СА ОЗНАКАМА ГЕОГРАФСКОГ ПОРЕКЛА


 


1. Службена контрола


 


Члан 3.


Пољопривредни и прехрамбени производи са ознакама географског порекла, као и произвођачи тих производа којима је признат статус овлашћених корисника ознаке географског порекла, подлежу службеној контроли, која се врши у складу са законом којим се уређује безбедност хране и прописима донетим на основу њега.


 


2. Контрола квалитета и посебних својстава производа


 


Члан 4.


Контрола квалитета и посебних својстава производа врши се тако што се утврђује усклађеност квалитета и посебних својстава производа, начина производње производа и порекла сировине, са подацима садржаним у спецификацији, односно елаборату, у складу са законом којим се уређују ознаке географског порекла. 


 
3. Утврђивање усклађености производа
 
Члан 5.
Утврђивање усклађености квалитета и посебних својстава производа, начина производње производа и порекла сировине, са подацима садржаним у спецификацији, односно елаборату (у даљем тексту: утврђивање усклађености производа) врши се после доношења решења о признавању имена порекла, односно географске ознаке. 

 


а) Посебна правила за утврђивање усклађености производа за које донето решење о признавању имена порекла


 


Следљивост


 


Члан 6.


Када су у питању производи за које је донето решење о признавању имена порекла, поступак утврђивања усклађености производа укључује и утврђивање порекла сировине, као и везе између производа и географског подручја, како би се, колико је то могуће, успоставила следљивост унутар одређеног географског подручја. 



Порекло сировине


Члан 7.


Утврђивање порекла сировине из члана 6. овог правилника односи се на утврђивање података којима се доказује да производ потиче са назначеног географског подручја, односно везе између сваке серије набавке и сваке серије испоруке сировина, односно производа, тако што се идентификују:


1) добављачи, количине и порекло свих серија набављених сировина и/или производа; 



2) примаоци, количина и одредиште испоручених производа.


 


Веза између производа и географског подручја


 


Члан 8.


Утврђивање везе између производа и географског подручја из члана 6. овог правилника односи се на утврђивање података о узрочној вези између посебних својстава и квалитета производа и описаног географског подручја, односно на који начин карактеристике одређеног географског подручја утичу на готов производ, тако што се идентификују:


1) карактеристике географског подручја, укључујући природне и људске факторе, које битно или искључиво утичу на посебна својства и квалитет производа;


2) опис узрочно-последичне везе карактеристика из тачке 1) овог става. 



б) Посебна правила за утврђивање усклађености производа 
за које донето решење о признавању географске ознаке


Члан 9.


Када су у питању производи за које је донето решење о признавању географске ознаке, поступак утврђивања усклађености производа укључује и идентификацију:


1) карактеристика географског подручја које утичу на посебна својства и квалитет производа;


2) карактеристика о посебном квалитету, репутацији или другим карактеристикама производа које се могу приписати географском пореклу;


3) описа узрочно-последичне везе карактеристика из тачке 1) овог става. 


 
4. План контроле

 


Члан 10.


Утврђивање усклађености производа врши се у складу са планом контроле. 



 


5. Поступак утврђивања усклађености производа


 


Захтев за утврђивање усклађености производа


 


Члан 11.


Поступак утврђивања усклађености производа покреће се на основу захтева за утврђивање усклађености производа. 



Захтев за утврђивање усклађености производа може поднети сваки произвођач, односно прерађивач којем је признат статус овлашћеног корисника ознаке географског порекла (у даљем тексту: овлашћени корисник) који има намеру да користити регистровану ознаку имена порекла или географску ознаку. 



 


Корективне мере


 


Члан 12.


Ако се у поступку утврђивања усклађености производа утврди да квалитет и посебна својства производа, начин производње производа и порекло сировине нису усклађени са подацима садржаним у спецификацији, односно елаборату, подносиоцу захтева се одређују корективне мере и рок за усклађивање. 



 


Сертификат о усклађености производа


 


Члан 13.


После спроведеног поступка утврђивања усклађености производа, сачињава се записник о спроведеним активностима, који потписују представник сертификационог тела и овлашћени корисник. 



На основу записника о спроведеним активностима издаје се сертификат о усклађености квалитета и посебних својстава производа, начина производње производа и порекла сировине, са подацима садржаним у спецификацији, односно елаборату (у даљем тексту: сертификат о усклађености производа), који се доставља подносиоцу захтева и министарству надлежном за послове пољопривреде.


 


Поступање у случају неусклађености производа


 


Члан 14.


Ако се у поступку утврђивања усклађености производа утврди да су квалитет и посебна својства производа, начин производње производа и порекло сировине знатно неусклађени са подацима садржаним у спецификацији, односно елаборату, као и ако подносилац захтева у остављеном року није поступио у складу са одређеним корективним мерама из члана 7. овог правилника, о томе се писменим путем обавештава министарство надлежно за послове пољопривреде. 



 


III. ЗАВРШНА ОДРЕДБА


 


Члан 15.


Овај правилник ступа на снагу осмог дана од дана објављивања у „Службеном гласнику Републике Србије”.


 


Број 110-00-00182/2010-09


У Београду, 5. септембра 2010. године


Министар, 



др Саша Драгин, с.р.