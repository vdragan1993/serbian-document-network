Редакцијски пречишћен текст
 
 
На основу члана 74. став 3. Закона о јавно-приватном партнерству и концесијама („Службени гласник РС”, број 88/11), 
	
Министар финансија и привреде доноси
ПРАВИЛНИК
о начину вођења и садржини Регистра јавних уговора 
	
"Службени гласник РС", 
				бр. 57 од 3. јула 2013,
	110 од 13. децембра 2013.
Члан 1.
Овим правилником прописују се садржина и начин вођења Регистра јавних уговора (у даљем тексту: Регистар), рокови у којима се достављају јавни уговори са свим прилозима, начин уписа и лица овлашћених за приступ Регистру, као и подаци којима се може приступити у складу са посебним прописима којима се уређује заштита података и пословна тајна. 
	
Члан 2.
Регистар се води као јединствена електронска база података о закљученим јавним уговорима. 
	
Регистар се води на Порталу јавних набавки као подпортал у складу са законом.
Члан 3.
Регистар садржи податке о јавном уговору, јавном партнеру, приватном партнеру, објекту и услузи. 
	
Члан 4.
Упис података из члана 3. овог правилника врши се на основу пријава за упис података из јавног уговора чија је садржина дата на одговарајућим обрасцима, и то:
1) Образац 1 – Пријава за упис података из јавног уговора – подаци о уговору;
2) Образац 2 – Пријава за упис података из јавног уговора – подаци о јавном партнеру;
3) Образац 3 – Пријава за упис података из јавног уговора – подаци о приватном партнеру;
4) Образац 3а) – Пријава за упис података из јавног уговора – подаци о Друштву за посебне намене;
5) Образац 3б) – Пријава за упис података из јавног уговора – подаци о Заједничком привредном друштву;
6) Образац 4 – Пријава за упис података из јавног уговора – подаци о објекту;
7) Образац 5 – Пријава за упис података из јавног уговора – подаци о услузи од јавног значаја.
Обрасци из става 1. овог члана одштампани су уз овај правилник и чине његов саставни део.
Члан 5.
Пријава промене података из јавног уговора врши се на обрасцима из члана 4. овог правилника који се односе на податке који се мењају, с тим што се пријава промене уписа посебно означава у пољу које је назначено у тим обрасцима и уписује идентификациони број уговора (ИД број) на који се промене односе. 
	
Члан 6.
Обрасци пријаве уписа података, односно пријаве промене уписа података достављају се у писменом или електронском облику, појединачно за сваки јавни уговор.
Обрасци из става 1. овог члана потписују се и оверавају службеним печатом јавног партнера. 
	
Обрасци прописани овим правилником доступни су на интернет страници Комисије за јавно приватно партнерство и на Порталу јавних набавки.
Обрасци са свим прилозима подносе се лично или препорученом пошиљком са повратницом на адресу министарства, односно органа управе надлежног за послове јавних набавки или путем електронске поште.
Повратница са уписаним датумом, оверена печатом и потписана од стране службеног лица или уз електронски потпис враћа се подносиоцу.
Члан 7.
Попуњени обрасци са свим прилозима у изворнику или као препис оверен печатом јавног партнера достављају се ради уписа у Регистар у року од 30 дана од дана закључења уговора.
Уз испуњене обрасце пријаве промене уписа прилаже се свака измена и допуна уговора и додатака, у изворнику или као препис оверен печатом јавног партнера, у року од 30 дана од дана настанка промене.
Члан 8.
Ако се провером пријаве за упис података из јавног уговора утврди да пријава или да неки од података не одговарају подацима из јавног уговора о томе се обавештава јавни партнер ради отклањања утврђених недостатака.
Члан 9.
Регистар се води уписивањем података у регистрациони лист.
Регистрациони лист има два дела. 
Први део регистрационог листа по облику и садржини истоветан је са пријавом за упис података из јавног уговора.
Други део регистрационог листа по облику и садржини истоветан је са пријавом за упис промена података.
Уписом у Регистар сваки јавни уговор означава се идентификационим редним бројем уписа у текућој години (ИД број), с тим што означавање почиње од 0001/година уписа.
Јавни уговор са свим прилозима, измене уговора са свим прилозима, пријава за упис података из јавног уговора и пријава за упис промена података чине збирку исправа Регистра које се уносе и чувају у архиви министарства, односно органа управе надлежног за послове јавних набавки које у складу са законом води Регистар.
Члан 10.
Подаци садржани у регистрационом листу доступни су свим правним и физичким лицима преко интернет странице Портала јавних набавки – подпорталу, без накнаде и других ограничења.
Информатички и други услови за доступност података објављују се на Порталу јавних набавки.
Члан 11.
У складу са чланом 9. овог правилника збирка исправа Регистра, а посебно јавни уговори са свим прилозима чувају се као пословна тајна.
Приступ јавном уговору и другој документацији из збирке исправа 
	Регистра, врши се у складу са законом којим се уређује слободан приступ 
	информацијама од јавног значаја, а може се ограничити под условима 
	прописаним тим законом.*
Брисан је ранији став 3. (види члан 1. Правилника - 110/2013-210)
*Службени гласник РС, број 
	110/2013
Члан 12.
Овај правилник ступа на снагу осмог дана од дана објављивања у „Службеном гласнику Републике Србије”. 
	
Број 110-00-169/2013-31 
У Београду, 27. јуна 2013. године
Министар,
Млађан Динкић, с.р.
 
 
Листа образаца:
Образац 1 – Пријава за упис података из јавног уговора – подаци о уговору
Образац 2 – Пријава за упис података из јавног уговора – подаци о јавном партнеру
Образац 3 – Пријава за упис података из јавног уговора – подаци о приватном партнеру
Образац 3а) – Пријава за упис података из јавног уговора – подаци о Друштву за посебне намене
Образац 3б) – Пријава за упис података из јавног уговора – подаци о Заједничком привредном друштву
Образац 4 – Пријава за упис података из јавног уговора – подаци о објекту
Образац 5 – Пријава за упис података из јавног уговора – подаци о услузи од јавног значаја