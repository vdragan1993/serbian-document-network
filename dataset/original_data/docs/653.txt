На
основу члана 50. став 2. Закона о заштити података о личности („Службени
гласник РС”, број 97/08), 
Повереник
за информације од јавног значаја и заштиту података о личности, доноси 
 
 
ПРАВИЛНИК 
о начину претходне
провере радњи обраде података о личности 
"Службени
гласник РС", број 35 од 12. маја 2009.
 
 
САДРЖИНА ПРАВИЛНИКА 
 
Члан 1.
Овим
правилником се ближе уређује начин на који Повереник за информације од јавног
значаја и заштиту података о личности (у даљем тексту: Повереник) врши
претходну проверу радњи обраде података о личности које руковалац података
намерава да предузме, у складу са Законом о заштити података о личности (у
даљем тексту: Закон). 
 
ПОСТУПАК ПРЕТХОДНЕ
ПРОВЕРЕ 
 
Покретање поступка 
 
Члан 2.
Поступак
претходне провере Повереник покреће по службеној дужности, а на основу
обавештења руковаоца података да намерава да започне обраду података о
личности, односно да успостави збирку података. 
 
Члан 3.
Обавештење
о намери обраде података са подацима из члана 48. Закона, руковалац података доставља
Поверенику најкасније 15 дана пре започињања обраде, на обрасцу под називом:
„Пријава обраде података”, који је одштампан уз овај правилник и чини његов
саставни део. 
 
Ток поступка 
 
Члан 4.
По
пријему обавештења, Повереник ће најпре, на основу достављених података,
оценити да ли би намеравана обрада података у значајној мери могла довести до
повреде права лица на која се подаци односе. 
Оцену
из става 1. овог члана, Повереник доноси у зависности од тога да ли се
намеравана обрада података врши у складу са Законом и да ли је руковалац
података предузео прописане мере обезбеђења и заштите података. 
 
Члан 5.
 
 У
случају када на основу достављених података Повереник оцени да не постоји
опасност да ће се обрадом података у значајној мери повредити права лица на
која се подаци односе, он ће о томе благовремено обавестити руковаоца података.

 У
случају да намеравана обрада података у значајној мери може да доведе до
повреде права лица на која се подаци односе, Повереник ће извршити проверу
радњи обраде на лицу места, код руковаоца података, односно обрађивача. 
 
Радње провере 
 
Члан 6.
Претходну
проверу радњи обраде података Повереник врши преко овлашћених лица, на основу
увида у опште акте руковаоца, просторије и опрему којом се обрада података
намерава вршити као и на основу одговарајуће документације руковаоца, односно
обрађивача података. 
Провером
на лицу места утврђује се: 
1)
да ли је обрада података заснована на закону и да ли се врши у складу са
Законом и 
 2)
да ли је руковалац података, односно обрађивач, предузео све потребне мере ради
обезбеђења и заштите података. 
 
Провера законитости
обраде

 
Члан 7.
Претходна
провера законитости обраде података, у смислу члана 6. став 1. тачка 1) овог
правилника, подразумева проверу: 
1)
законског основа по коме се обрада врши, 
2)
сврхе намераване обраде, 
3)
врсте података о личности који ће се обрађивати, 
4)
извора података, од кога су прикупљени, 
5)
врсте радњи обраде, 
6)
назива и врсте збирки у којима се подаци налазе, 
7)
коришћења података: ко ће бити корисници података, којих података, у које сврхе
и по ком правном основу, 
8)
преноса података: коме ће се подаци преносити, који подаци, у које сврхе и по
ком правном основу, 
9)
дужине трајања обраде података, односно времена за које ће подаци бити архивирани
уз претходну анонимизацију, односно уништени. 
 
Провера примене мера
обезбеђења и заштите података 
 
Члан 8.
Претходном
провером примене мера обезбеђења и заштите података, у смислу члана 6. став 1.
тачка 2) овог правилника, утврђује се да ли су руковалац и обрађивач података
предузели одговарајуће организационе, кадровске и техничке мере ради заштите
података од могућих злоупотреба, уништења, губитка, недопуштеног приступа,
неовлашћених промена, објављивања и сваке друге злоупотребе података, као и
мере у погледу утврђивања обавеза чувања тајности података од стране лица која
су запослена на обради. 
 
Члан 9.
Провера
мера обезбеђења и заштите података односи се на проверу примене важећих норми,
стандарда и техничких упутстава у погледу: 
–
прикључења и смештаја рачунара са базама података и друге рачунарске опреме, 
–
обезбеђења уређаја за непрекидно напајање електричном енергијом, 
–
заштите модемских прикључака (и бројева) од неовлашћеног локалног и даљинског
приступа, 
–
обезбеђења рачунарских програма и опреме за сигурносно пријављивање и
евидентирање приступа за рад на рачунару, за спречавање неовлашћеног износа и
уноса података употребом преносних информатичких медија, комуникационих
прикључака и прикључака за испис података, за заштиту од рачунарских вируса и
других штетних програма, као и обезбеђења опреме криптолошког осигурања
посебних категорија личних података на преносним информатичким медијима за
чување и у току преноса тих података информатичким и телекомуникационим
средствима, 
–
примене мера обавезног обавештавања руковаоца података од стране обрађивача
података, администратора мрежног система, администратора збирке података о
сваком покушају неовлашћеног приступа подацима, 
–
обезбеђења просторија у којима је смештена рачунарска и телекомуникациона
опрема, у погледу контроле улаза, односно забране приступа неовлашћеним лицима,

–
примене мера заштите од: пожара, електричног и магнетног поља, јонизућег
зрачења и електрицитета, влаге, хладноће и топлоте, опасних материја
експлозивних и лако запаљујућих средстава, прашине, потреса и других
елементарних непогода, у погледу просторија, уређаја и опреме, 
–
обезбеђења приступа збиркама података, употребе корисничких имена, и
одговарајућих пропусница, 
–
обезбеђења дневног, недељног, месечног и годишњег похрањивања података на друге
преносиве информатичке медије (сигурносне копије збирки) уз примену мера
сигурности и тајности података, за случај уништења активних база података, и
обезбеђења евиденције тих преносивих медија, као и занављање записа на копијама
услед протека рока. 
 
Нарочито осетљиви
подаци

 
Члан 10.
У
погледу нарочито осетљивих података, провером ће се утврдити да ли су предузете
и посебне мере заштите података које је Влада, у складу са Законом, прописала
за ову врсту података. 
 
Мере Повереника 
 
Члан 11.
У
случају да овлашћено лице утврди да не постоји правни основ за обраду података
или да законом нису уређена најважнија питања за њихову обраду, као што су:
сврха обраде, врста података који се обрађују, корисници података и дужина
трајања обраде, Повереник ће донети решење којим ће привремено забранити такву
обраду података док се не отклоне разлози који су проузроковали забрану. 
Повереник
ће привремено забранити обраду података и у случају да нису примењене
одговарајуће организационе, кадровске и техничке мере ради заштите података од
могућих злоупотреба, уништења, губитка, недопуштеног приступа, неовлашћених
промена, објављивања и сваке друге злоупотребе података, као и мере у погледу
утврђивања обавеза чувања тајности података од стране лица која су запослена на
обради, све док руковалац збирке података не достави доказ да је предузео
одговарајуће мере обезбеђења и заштите података. 
У
случају да се у вези са обрадом података утврди да постоје мањи пропусти који
неће битно угрозити њихову безбедност, Повереник ће наложити предузимање
одговарајућих мера уз остављање примереног рока да се недостаци отклоне. 
У
случају да руковалац података не отклони утврђене недостатке у остављеном року,
Повереник ће забранити обраду података. 
 
Упис у Централни
регистар

 
Члан 12.
Обавештење
руковаоца података из члана 3. овог правилника, Повереник уписује у Централни
регистар. 
 
Ступање на снагу
Правилника

 
Члан 13.
Овај
правилник ступа на снагу осмог дана од дана објављивања у „Службеном гласнику
Републике Србије”. 
 
Број 110-00-6/2009-01
У Београду, 14. априла 2009. године
Повереник,
Родољуб Шабић, с.р.