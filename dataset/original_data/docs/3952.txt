На основу члана 10. став 5. и члана 17. став 4. Закона о генетички модификованим организмима („Службени гласник РС”, број 41/09) и члана 24. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), 
	
Министар пољопривреде, трговине, шумарства и водопривреде, доноси
 
 
ПРАВИЛНИК
о садржини и обрасцу пријаве за употребу у затвореним системима генетички модификованих организама, начину заштите поверљивих података из пријаве, као и о садржини пријаве за обнављање одобрења за употребу у затвореним системима
"Службени гласник РС", број 69 од 20. јула 2012.
 
Предмет уређења
Члан 1.
Овим правилником ближе се прописује садржина и образац пријаве за употребу у затвореним системима генетички модификованих организама (у даљем тексту: ГМО), начин заштите поверљивих података из пријаве, као и садржина пријаве за обнављање одобрења за употребу у затвореним системима ГМО.
Примена правилника
Члан 2.
Одредбе овог правилника примењују се на ГМО који настају применом метода савремене биотехнологије у складу са Прилогом 1 – Методе савремене биотехнологије, који је одштампан уз овај правилник и чини његов саставни део.
Садржина и образац пријаве за употребу у затвореним системима ГМО
Члан 3.
Пријава за употребу у затвореним системима ГМО (у даљем тексту: Пријава) садржи:
1) податке о ствараоцу, кориснику или њиховом овлашћеном заступнику у Републици Србији (у даљем тексту: подносилац пријаве), и то: пословно име, седиште и адресу правног лица или предузетника, име и презиме одговорног лица у правном лицу, име и презиме, пребивалиште и јединствени матични број грађана физичког лица, број телефона, факса и електронску адресу; 
	
2) опис ГМО и друге податке потребне за процену ризика при употреби у затвореном систему ГМО, који су дати у Прилогу 2 – Технички упитник, који је одштампан уз овај правилник и чини његов саставни део;
3) план и методе надзора ГМО, као и план мера за случај инцидента, који су сачињени у складу са подацима датим у Прилогу 3 – План и методе надзора генетички модификованих организама, који је одштампан уз овај правилник и чини његов саставни део;
4) процену ризика по здравље људи, животиња и животну средину извршену у складу са принципима и методологијом процене ризика датим у Прилогу 4 – Принципи и методологија процене ризика, који је одштампан уз овај правилник и чини његов саставни део;
5) податке о правном лицу које је уписано у Регистар дозвола;
6) датум и место подношења пријаве, потпис и печат подносиоца пријаве;
7) друге податке.
Подносилац пријаве може да означи одређене податке у пријави као поверљиве у складу са законом којим се уређује ГМО (у даљем тексту: поверљиви подаци).
У случају достављања поверљивих података, подносилац пријаве прилаже и образложење које се односи на поверљивост података. 
	
Поверљиви подаци нису подаци из става 1. тач. 1) до 5) овог члана, као и они подаци који су већ доступни јавности.
Пријава се подноси у штампаној форми.
Изузетно од става 5. овог члана Пријава може да се поднесе и у електронској форми, осим поверљивих података и образложења из става 3. овог члана, који се достављају у штампаној форми.
Пријава се подноси на Обрасцу – Пријава за употребу у затвореним системима генетички модификованих организама, који је одштампан уз овај правилник и чини његов саставни део.
Начин заштите поверљивих података из Пријаве
Члан 4.
Поверљиве податке и образложење из члана 3. став 3. овог правилника, подносилац пријаве доставља министарству надлежном за послове пољопривреде (у даљем тексту: Министарство) у штампаној форми, као запечаћени документ са следећом напоменом: „Информације које се налазе у овом документу представљају поверљив податак ________________________. Документ или његови делови се не могу копирати, репродуковати или уступати без претходне сагласности _____________________.” 
	
У празна места текста напомене из става 1. овог члана уноси се име и презиме, односно пословно име подносиоца пријаве.
Приступ поверљивим подацима из става 1. овог члана могу да имају лица одређена од стране министра надлежног за послове пољопривреде у складу са законом којим се уређује ГМО.
После консултација обављених са подносиоцем пријаве, Министарство обавештава подносиоца пријаве о подацима који ће се сматрати као поверљиви подаци.
Подаци из става 4. овог члана чувају се у одговарајућем простору намењеном за њихово чување и који је под посебним режимом заштите, с тим да дозвољен приступ том простору могу да имају само лица из става 3. овог члана. 
	
Садржина пријаве за обнављање одобрења за употребу у затвореним системима
Члан 5.
Пријава за обнављање одобрења за употребу у затвореним системима садржи:
1) копију одобрења чије се обнављање тражи;
2) извештај о резултатима мониторинга;
3) нове информације везане за процену ризика по здравље људи и животну средину;
4) друге податке.
Завршне одредбе
Члан 6.
Даном почетка примене овог правилника престаје да важи Правилник о ограниченој употреби генетички модификованих организама („Службени лист СРЈ”, број 62/02) осим одредаба чл. 11. и 12. 
	
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јуна 2013. године.
Број 110-00-173/2012-09 
У Београду, 9. јула 2012. године
Министар,
Душан Петровић, с.р.
 
 
Прилог 1
МЕТОДЕ САВРЕМЕНЕ БИОТЕХНОЛОГИЈЕ
А) Методе савремене биотехнологије (у даљем тексту: технике) за које се сматра да доводе до генетичке модификације су:
1) технике рекомбинантних нуклеинских киселина које подразумевају стварање нових комбинација генетичког материјала уграђивањем молекула нуклеинске киселине, формиране на било који начин ван неког организма, у било који вирус, бактеријски плазмид или неки други векторски систем и њихово уношење у организам домаћина код кога се природно не налазе, али у коме је омогућено њихово континуално умножавање;
2) технике које обухватају директно уношење наследног материјала (припремљеног ван организма) у организам, укључујући и микро-ињецирање, макро-ињецирање и микро-инкапсулацију;
3) фузија ћелија (укључујући фузију протопласта) или технике хибридизације код којих су живе ћелије са новом комбинацијом наследног генетичког материјала формиране методом фузије две или више ћелија, каква у природи не постоји. 
	
Б) Технике за које се не сматра да доводе до генетичке модификације, под условом да не укључују употребу молекула рекомбинантне нуклеинске киселине или генетички модификованих организама створених техникама друкчијим од оних изузетих у овом прилогу под В:
1) ин витро фертилизација;
2) природни процеси као што су: коњугација, трансдукција, трансформација;
3) индукција полиплоидије.
В) Технике за генетичку модификацију које дају организме који могу бити изузети од примене овог правилника, под условом да не укључују коришћење молекула рекомбинантних нуклеинских киселина или генетички модификованих организама, осим оних добијених једном или више техника, и то:
1) мутагенеза;
2) фузија биљних ћелија (укључујући фузију протопласта) код организама који могу размењивати генетички материјал путем класичне методе укрштања.
 
 
Прилог 2
ТЕХНИЧКИ УПИТНИК
Опис ГМО и други подаци потребни за процену ризика при употреби у затвореном систему ГМО су:
I. Општи подаци:
1) име и презиме/пословно име подносиоца пријаве;
2) подаци о стручном кадру, и то:
– име и презиме, као и квалификација одговорног научника и лица одговорног за надзор, праћење и сигурност употребе у затвореном систему ГМО,
– стручне референце и квалификације осталих лица укључених у употребу у затвореном систему ГМО;
3) назив пројекта.
II. Карактеристике донора, реципијента или паренталног (родитељског) организма:
1) латински назив;
2) таксономско одређење;
3) остала имена (уобичајено име, име соја, име одгајивача и слично);
4) фенотипски и генетички маркери;
5) степен сродности између донора и реципијента или између родитељских организама;
6) опис техника за идентификацију и детекцију;
7) осетљивост, поузданост у квантитативном смислу и специфичности техника за детекцију и идентификацију;
8) опис географске распрострањености и природног станишта организма укључујући и податке о природним предаторима, плену, паразитима и компетиторима, симбиотима и домаћинима;
9) потенцијал генетичког трансфера и потенцијал размене са другим организмима;
10) верификација генетичке стабилности и фактора који утичу на ту стабилност;
11) патогеност, еколошке и физиолошке особине, и то:
– генерационо време у природним екосистемима, сексуални и асексуални репродуктивни циклус,
– подаци о преживљавању, укључујући преживљавање везано за годишње доба,
– укљученост у процесе животне средине: у примарној производњи, у размени материја, у разградњи органске материје, у дисању итд.;
12) историјат претходних генетичких модификација.
III. Карактеристике модификованог организма:
1) методе коришћене у модификацији;
2) методе коришћене за конструкцију и увођење инсерта у реципијента или за делетирање секвенци;
3) опис инсерта и конструкција вектора;
4) чистоћа инсерта од сваке непознате секвенце и подаци о степену до кога је инсерт ограничен на секвенцу која је неопходна за обављање планиране функције;
5) секвенце, функција и локација одређеног сегмента ДНК који је промењен, односно инсертован, односно делетиран са посебним освртом на сваку познату шкодљиву секвенцу.
IV. Подаци о употреби у затвореном систему ГМО и подаци о животној средини, и то: 
	
1. Подаци о употреби у затвореном систему ГМО:
1) опис употребе у затвореном систему ГМО, укључујући намену употребе у затвореном систему ГМО и очекиване производе;
2) предвиђени датуми употребе у затвореном систему ГМО и временски план експеримената;
3) припрема места на коме ће се извршити употреба у затвореном систему ГМО;
4) величина места;
5) методе које ће бити коришћене током употребе у затвореном систему ГМО;
6) количина ГМО која ће бити употребљена;
7) мере заштите радника при употреби у затвореном систему ГМО;
8) предвиђене технике за инактивацију или елиминацију ГМО, на крају експеримента;
2. Подаци о животној средини на месту употребе у затвореном систему ГМО и у широј околини:
1) географска локација и географске координате места;
2) физичка и биолошка близина таквог места људској популацији и другим важним биотопима;
3) величина локалне популације;
4) економске активности локалних популација које су базиране на искоришћавању природних богатстава дате области;
5) удаљеност од најближег места где је заштићено извориште пијаће воде, односно где постоји заштита животне средине из неког другог разлога;
6) климатске карактеристике региона које би могле бити измењене;
7) географске, геолошке и педолошке карактеристике;
8) флора и фауна, укључујући житарице, стоку и миграторне врсте;
9) опис екосистема за које је вероватно да ће на њих утицати употреба у затвореном систему, као и оних за које то није вероватно;
10) поређење природног станишта организма реципијента са предложеним местом употребе у затвореном систему.
 
 
Прилог 3
ПЛАН И МЕТОДЕ НАДЗОРА ГЕНЕТИЧКИ МОДИФИКОВАНИХ ОРГАНИЗАМА
План и методе надзора ГМО, као и план мера за случај инцидента, обухвата следеће податке:
I. Подаци о интеракцијама између ГМО и животне средине:
1. Особине које утичу на преживљавање, размножавање и распростирање, и то:
1) биолошке особине које утичу на преживљавање, размножавање и ширење;
2) познати или очекивани услови у животној средини који могу имати ефекта на преживљавање, размножавање и ширење (ветар, вода, земљиште, температура, pH итд.);
3) осетљивост на специфичне агенсе.
2. Интеракција са животном средином, и то:
1) очекивано станиште ГМО;
2) проучавање понашања и карактеристика ГМО и њиховог еколошког утицаја на животну средину која су изведена у симулираним природним окружењима као што су микрокосмос, специјалне собе за гајење и размножавање, стакленик;
3) капацитет генетичког трансфера:
– трансфер генетичког материјала из ГМО у друге организме после његовог увођења у дати екосистем,
– трансфер генетичког материјала из староседелачких врста у ГМО после његовог увођења,
– начини биолошког ширења, познати или вероватни начини интеракције са агенсима који омогућују ширење укључујући ту и инхалацију, гутање, површински контакт итд.,
– опис екосистема у којем се ГМО могу ширити (распростирати).
3. Вероватни утицај на животну средину, и то:
1) потенцијал за интензивно повећање популације у датој животној средини;
2) упоредне предности ГМО у односу на немодификоване реципијенте или родитељске организме;
3) идентификација и опис циљних организама;
4) претпостављени механизам и резултат интеракције између уведеног ГМО и циљног организма;
5) идентификација и опис организама који нису циљни и на које би се могло случајно утицати;
6) вероватноћа биолошке интеракције или промена опсега домаћина након употребе у затвореном систему;
7) познати или очекивани ефекти на нециљне организме у окружењу, утицај компетитора на нивоу популација: плен, домаћини, симбионти, предатори, паразити и патогени;
8) познато или очекивано учешће у биохемијским процесима;
9) друге потенцијално важне интеракције са животном средином.
II. Подаци о надгледању, контроли, поступању са отпадом и планови реаговања у случају инцидента:
1. Методе надгледања, и то:
1) методе за праћење ГМО и надгледање њихових ефеката;
2) специфичност (да се идентификује ГМО и да се лако уочи његова разлика од донора, реципијента или родитељског организма), осетљивост и поузданост техника надгледања;
3) технике детекције преноса донорског генетичког материјала у друге организме;
4) дужина и учесталост надгледања.
2. Контрола рада са ГМО у затвореном систему, и то:
1) методе и процедуре за избегавања, односно свођење на најмању могућу меру ширења ГМО изван граница места предвиђеног за њихову употребу у затвореном систему или области намењених за њихово коришћење;
2) методе и процедуре заштите места употребе у затвореном систему од уласка неовлашћених лица;
3) методе и процедуре за спречавање уласка других организама на место употребе у затвореном систему.
3. Поступање са отпадом, и то:
1) тип насталог отпада;
2) очекивана количина отпада;
3) могући ризици;
4) опис предвиђеног поступања са отпадом.
4. Планови реаговања у случају инцидента, и то:
1) методе и процедуре за контролу ГМО у случајевима њиховог непредвиђеног ширења;
2) методе деконтаминације захваћених области, односно истребљивања ГМО; 
	
3) методе изоловања области која је захваћена ширењем;
4) планове за заштиту здравља људи, животиња и животне средине у случајевима појаве нежељеног ефекта.
 
 
Прилог 4
ПРИНЦИПИ И МЕТОДОЛОГИЈА ПРОЦЕНЕ РИЗИКА
Значење израза
Поједини изрази употребљени у овом прилогу имају следећа значења:
1) директни ефекти су примарни ефекти на здравље људи, животиња и животну средину, који су резултат ГМО самих по себи и не потичу од проузрокованих токова догађаја; 
	
2) индиректни ефекти су ефекти на здравље људи, животиња и животну средину који потичу од проузрокованих токова догађаја, на пример преко механизама као што је интеракција са другим организмима, трансфер генетичког материјала или промене у употреби или управљању; 
	
3) тренутни ефекти су ефекти на здравље људи, животиња и животну средину који су уочени за време ограничене употребе ГМО. Тренутни ефекти могу да буду директни или индиректни; 
	
4) одложени ефекти су ефекти на здравље људи, животиња и животну средину који не могу бити уочени током периода употребе у затвореном систему ГМО, али постају очигледни као директни или индиректни ефекти, било при крају, или након престанка употребе у затвореном систему ГМО; 
	
5) кумулативни ефекти на дужи период су акумулирани ефекти на здравље људи, животиња и животну средину укључујући између осталог флору и фауну, плодност земљишта, разграђивање органског материјала у земљишту, ланце исхране, биолошки диверзитет, здравље животиња и проблем резистенције на антибиотике. 
	
I. ПРИНЦИПИ ПРОЦЕНЕ РИЗИКА
Циљ 
Циљ процене ризика је да се по принципу „случај по случај” идентификују и оцене могући негативни ефекти ГМО на здравље људи, животиња и животну средину било да су они директни или индиректни, тренутни или одложени, а које употреба у затвореном систему ГМО може имати. Проценом ризика мора да се установи да ли постоји потреба за надгледањем ризика, а ако постоји, одређује се метода која је најприкладнија. 
	
Принципи
При процени ризика, у складу са принципом предострожности, примењују се следећи општи принципи:
1) идентификоване карактеристике и употреба ГМО, који могу да изазову неповољне ефекте, треба да се упореде са одговарајућом особином, односно употребом у одговарајућим условима, немодификованог организма од ког модификовани организам потиче;
2) процена ризика треба да се спроводи научно засновано и транспарентно, на бази доступних научних и техничких података;
3) процена ризика спроводи се по принципу „случај по случај”, што значи да се податак који се захтева може мењати у зависности од типа ГМО, од интереса, намењене употребе и потенцијалне животне средине;
4) ако нови податак о ГМО и његов ефекат на здравље људи, животиња и животну средину постане доступан, процена ризика може да буде обновљена да би се дефинисало да ли је ризик промењен и да ли постоји потреба за допуном поступка у вези са ризиком. 
	
II. МЕТОДОЛОГИЈА ПРОЦЕНЕ РИЗИКА
1. Карактеристике ГМО и намерно увођење ГМО у животну средину
При процени ризика морају да се анализирају технички и научни подаци о карактеристикама:
1) организма примаоца или родитељског организма;
2) генетичке модификације – било да је у питању убацивање или избацивање (делеција) генетичког материјала и релевантне податке о вектору и донору;
3) ГМО;
4) намераване ограничене употребе ГМО и њеног обима;
5) потенцијалне животне средине у коју се организам уводи;
6) интеракција између ГМО и животне средине.
При процени еколошког ризика могу се узети у обзир подаци о употреби у затвореном систему ГМО и увођењу сличних организама и организама са сличним особинама, као и подаци о њиховој интеракцији са сличном животном средином.
2. Мере у процени ризика
Идентификација карактеристика ГМО које могу да проузрокују негативне ефекте
При процени ризика разматра се идентификација карактеристика ГМО које могу да проузрокују негативне ефекте.
Било која карактеристика ГМО везана за генетичку модификацију, из које може да проистекне негативан ефекат на здравље људи, животиња и животну средину, треба да се идентификује. Поређење карактеристика ГМО са оним код немодификованих организмима под одговарајућим условима увођења и употребе, помоћи ће да се идентификују поједини негативни ефекти проистекли управо из генетичке модификације. Важно је не умањити било који потенцијални негативни ефекат на основу тога што није вероватно да се он може догодити.
Негативни ефекти се могу јавити директно или индиректно, и то:
1) ширењем ГМО-а у животној средини;
2) трансфером убаченог генетичког материјала у друге организме, или исти организам било да је генетички модификован или не;
3) нестабилношћу фенотипа и генотипа;
4) интеракцијом са другим организмима;
5) променом уобичајене пољопривредне праксе.
Потенцијални негативни ефекти ГМО мењаће се по принципу „случај по случај” и они обухватају:
1) болести код људи укључујући алергијске и токсичне ефекте; 
2) болести код животиња и биљака укључујући токсичне, а где постоје услови и алергијске ефекте;
3) ефекте на динамику популације врста у средини у коју се ГМО уводи и генетички диверзитет сваке од тих популација; 
	
4) промењену пријемчивост на патогене, која погодује ширењу инфективних болести, односно стварању нових резервоара или вектора;
5) угрожавање превентивних или терапеутских, медицинских, ветеринарских или поступака заштите биљака, трансфером гена који дају резистенцију на антибиотике који се употребљавају у медицини или ветерини;
6) ефекте на биохемију (биохемијске циклусе), посебно на рециклирање угљеника и азота путем промене декомпозиције органског материјала у земљишту. 
	
Друге мере у процени ризика
Поред идентификација карактеристика ГМО које могу да проузрокују негативне ефекте разматра се:
1) процена могућих последица сваког негативног ефекта – за сваки могући негативни ефекат треба да се процени обим последица. Процена узима у обзир да ће се такав негативни ефекат десити. Обим последица зависи од средине у коју су ГМО уведени, као и од начина увођења; 
	
2) процена вероватноће догађања сваког идентификованог могућег негативног ефекта – главни фактор у процени вероватноће или могућности појаве негативних ефеката су карактеристике средине у коју ће се ГМО увести и начин намераваног увођења; 
	
3) процена ризика за сваку идентификовану карактеристику ГМО – треба да се обави процена ризика на здравље људи, животиња и животну средину за сваку идентификовану карактеристику ГМО, узимајући у обзир вероватноћу да се штетни ефекат догоди, као и обим и последице ако се догоди;
4) примена стратегије управљања ризиком код употребе у затвореном систему ГМО – процена ризика може идентификовати ризике који захтевају управљање. Треба да се дефинише стратегија управљања ризиком;
5) одређивање глобалног ризика од ГМО – треба да се уради процена глобалног ризика од ГМО, узимајући у обзир и стратегију управљања ризиком која је предложена.
III. ЗАКЉУЧЦИ О МОГУЋЕМ УТИЦАЈУ НА ЖИВОТНУ СРЕДИНУ ПРИ УПОТРЕБИ У ЗАТВОРЕНОМ СИСТЕМУ ГМО
На основу процене ризика, као помоћ при доношењу закључака о потенцијалном утицају на животну средину при употреби у затвореном систему ГМО, у Пријави се захтевају и следећи подаци:
1) у случају ГМО који нису више биљке:
– о вероватноћи да ГМО упорно опстаје и постане инвазиван у природним стаништима под условима предвиђене ограничене употребе,
– било која селективна предност или недостатак ГМО и вероватноћа да буде остварена под условима предвиђене употребе у затвореном систему ГМО,
– могућност трансфера гена у друге врсте под условима предвиђене употребе у затвореном систему ГМО и било која селективна предност или мана која је пренета тим врстама,
– потенцијални тренутни, односно одложени еколошки утицај директних или индиректних интеаркција између ГМО са циљним организмима,
– потенцијални тренутни, односно одложени еколошки утицај директних или индиректних интеаркција између ГМО са нециљним организмима, укључујући утицај на ниво популације компетитора, плена, домаћина, симбионата, предатора, паразита и патогена,
– могући тренутни, односно одложени ефекти на здравље људи који произлазе из потенцијалне директне и индиректне интеракције ГМО и лица која раде са ГМО, долазе у контакт са ГМО или су у близини предвиђене употребе у затвореном систему ГМО,
– могући тренутни, односно одложени ефекти на здравље животиња и последице по ланац исхране које произлазе из употребе ГМО и било ког изведеног производа, ако се намерава да се користи као храна за животиње,
– могући тренутни, односно одложени ефекти на биохемијске процесе који произлазе од потенцијалних директних и индиректних интеракција ГМО и циљних и нециљних организама у близини употребе у затвореном систему ГМО,
– могући тренутни, односно одложени, директни и индиректни утицај на животну средину специфичних техника коришћених за руковање ГМО, кад се разликују од конвенционалних техника;
2) у случају генетички модификованих виших биљака (у даљем тексту: ГМВБ):
– могућност да ГМВБ упорно опстају, више него реципијентне или паренталне биљке у пољопривредној средини или постану инвазивније у природној средини,
– било која селективна предност или мана својствена ГМВБ,
– могућност трансфера гена у исту или другу сексуално компатибилну биљну врсту под условима гајења ГМВБ и било која селективна предност или мана које су пренете тој биљној врсти,
– могући тренутни, односно одложени, директни и индиректни утицај на животну средину који је последица директне и индиректне интеракције између ГМВБ и циљних организама, као што су предатори, паразити и патогени (ако је применљиво),
– могући тренутни, односно одложени, директни и индиректни утицај на животну средину који је последица директне и индиректне интеракције између ГМВБ и нециљних организама (такође узети у обзир организме који су у интеракцији са циљним организмима), укључујући утицај нивоа популације компетитора, биљоједа, симбионата (где је применљиво), паразита и патогена,
– могући тренутни, односно одложени ефекти на здравље људи, који произлазе од потенцијалне директне и индиректне интеракције ГМВБ и лица која раде са ГМВБ, долазе у контакт са ГМВБ или су у близини увођења ГМВБ,
– могући тренутни, односно одложени ефекти на здравље животиња и последице по ланац исхране које произлазе из употребе ГМВБ и било ког изведеног производа ако се намерава да се користи као храна за животиње,
– могући тренутни, односно одложени ефекти на биохемијске процесе који су последица потенцијалних директних и индиректних интеракција ГМВБ и циљних и нециљних организама у близини увођења ГМВБ, 
	
– могући тренутни, односно одложени, директни и индиректни утицај на животну средину специфичних техника коришћених за менаџмент ГМВБ, кад се разликују од конвенционалних техника.