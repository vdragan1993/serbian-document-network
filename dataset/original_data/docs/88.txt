На основу члана 8. став 1. Закона о Народној скупштини („Службени гласник РС”, број 9/10) и члана 238. став 5. Пословника Народне скупштине („Службени гласник РС”, број 20/12 – пречишћен текст),
Народна скупштина Републике Србије, на Четвртој посебној седници у 2014. години, одржаној 5. јуна 2014. године, донела је
 
ЗАКЉУЧAK
поводом разматрања Редовног годишњег извештаја Повереника за заштиту равноправности за 2013. годину

	"Службени гласник РС", број 60 од 6. јуна 2014.
 
1. Народна скупштина поздравља активности којима је Повереник за заштиту равноправности (у даљем тексту: Повереник) допринео сузбијању дискриминације и унапређивању равноправности, а које су целовито приказане у 
	
Редовном годишњем извештају за 2013. годину.
2. Народна скупштина констатује да је дошло до унапређења законодавног оквира којим се доприноси остваривању равноправности и забране дискриминације у области рада, професионалне рехабилитације и запошљавања особа са инвалидитетом, заштите лица са менталним сметњама и заштите права пацијената.
3. Народна скупштина констатује да има простора за даље унапређење прописа, а нарочито у циљу потпуног усаглашавања Закона о забрани дискриминације са правним тековинама Европске уније. 
	
Такође је неопходно усвајање Акционог плана за спровођење Стратегије превенције и заштите од дискриминације, уз обезбеђивање средстава за његово спровођење, као и благовремена припрема стратешких докумената из ове области чије важење истиче 2015. године.
4. Народна скупштина констатује да је и поред унапређења законодавног оквира и активности које у складу са својим надлежностима предузима Повереник, дискриминација и даље веома раширена појава. Групе које су највише дискриминисане и даље су Роми, жене, лица са инвалидитетом и сексуалне мањине, које се често суочавају са говором мржње. 
	
Народна скупштина позива Владу и надлежне државне органе да предузму неопхoдне мере у циљу што потпуније реализације препорука Повереника, а нарочито група које су највише дискриминисане, укључујући и двоструко и вишеструко дискриминисана лица. 
	
5. Народна скупштина поздравља започете активности на формирању регионалних канцеларија Повереника и истиче потребу интензивирања тих активности у наредном периоду, што подразумева подизање просторних капацитета за рад стручне службе Повереника.
6. Народна скупштина се обавезује да ће у оквиру контролне функције над радом Владе доприносити доследном спровођењу закона из ове области.
7. Народна скупштина ће поштовати препоруке Повереника у циљу обезбеђења равномерне заступљености полова.
8. Овај закључак објавити у „Службеном гласнику Републике Србије”.
 
РС број 37
У Београду, 5. јуна 2014. године
Народна скупштина Републике Србије
Председник,
Маја Гојковић, с.р.