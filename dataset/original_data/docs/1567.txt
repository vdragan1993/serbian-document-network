На основу члана 335. став 4. Закона о прекршајима („Службени гласник РС”, број 65/13), члана 17. став 4. и члана 24. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),
Министар правде и државне управе доноси
 
ПРАВИЛНИК 
о приступу подацима из јединственог регистра неплаћених новчаних казни и других новчаних износа
"Службени гласник РС", број 13 од 5. фебруара 
				2014.
 
Члан 1.
Овим правилником ближе се прописује приступ подацима из јединственог регистра неплаћених новчаних казни и других новчаних износа.
Члан 2. 
Под приступом подацима из јединственог регистра неплаћених новчаних казни и других новчаних износа (у даљем тексту: регистар новчаних казни), у смислу овог правилника, подразумева се одобравање корисничког налога.
Кориснички налог се одобрава руковаоцу података који има овлашћења прописана чланом 326. Закона о прекршајима у циљу приступа регистру новчаних казни. 
Приступ подацима из регистра новчаних казни одобрава, у складу са Законом о прекршајима, министар надлежан за послове правосуђа. 
Члан 3.
Кориснички налог садржи корисничко име и корисничку лозинку са упутством за коришћење.
Члан 4.
Руковалац података користи кориснички налог у циљу приступа регистру новчаних казни и не може саопштавати другим лицима податке из корисничког налога.
Руковалац података остварује приступ регистру новчаних казни на основу корисничког налога у оквиру мреже надлежних судова или путем интернет везе.
Члан 5.
Овлашћено лице у органу управе које непосредно обавља послове из члана 336. Закона о прекршајима остварује приступ регистру новчаних казни:
1) путем веб сервиса у заштићеном окружењу;
2) путем интернет везе.
Овлашћено лице у органу управе врши увид у регистар новчаних казни на основу уноса јединственог матичног броја грађана за физичка лица, односно броја путне исправе за странце, а за правна лица на основу уноса назива и пореско идентификационог броја (у даљем тексту: ПИБ). 
Податке добијене увидом у регистар новчаних казни овлашћено лице у органу управе може користити само у сврху прописану Законом о прекршајима. 
Члан 6.
Увид у регистар новчаних казни могу путем интернет везе извршити физичка лица на основу уноса свог имена и презимена и јединственог матичног броја, односно странци на основу уноса броја путне исправе, а правна лица на основу уноса назива правног лица и његовог ПИБ. 
Лицу из става 1. овог члана које утврди да је уписано у регистар новчаних казни доступно је и обавештење о начину плаћања новчаних казни и других досуђених новчаних износа.
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. марта 2014. године.
 
Број 011-00-40/2014-05
У Београду, 31. јануара 2014. године 
Министар,
Никола Селаковић, с.р.