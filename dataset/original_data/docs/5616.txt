На основу члана 46. став 1. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС и 98/13 – УС) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о изради Просторног плана подручја посебне намене инфраструктурног коридора високонапонског далековода 2x110 kV Краљево 3 – Нови Пазар 1

"Службени гласник РС", број 87 од 
				22. августа 2014.
 
1. Приступа се изради Просторног плана подручја посебне намене инфраструктурног коридора високонапонског далековода 2x110 kV Краљево 3 – Нови Пазар 1 (у даљем тексту: Просторни план). 
2. Оквирна граница Просторног плана обухвата делове територија градова Краљева и Новог Пазара, и делове општине Рашка, и то: на територији града Краљева катастарске општине Ратина, Метикош, Драгосињци, Каменица, Мељаница, Брезна, Церје, Рудњак, Ушће и Тадење; на територији града Новог Пазара катастарске општине Пожежина, Батњик, Копривница, Бања и Постење; на територији општине Рашка катастарске општине Баљевац, Побрђе, Бела Стена, Брвеница, Беоци, Варево, Драганићи, Носољин и Милатковиће.
У току израде Нацрта просторног плана дефинисаће се коначна граница Просторног плана. 
Оквирна граница Просторног плана дата је на графичком приказу, који је одштампан уз ову одлуку и чини њен саставни део.
3. Просторни план садржи: полазне основе; принципе, циљеве и концепцију изградње система; планска решења; правила уређења и правила грађења; имплементацију; као и просторну, технолошку или функционалну везу коридора са непосредним окружењем, положај и правила уређења, градње и коришћења објеката и површина у коридору; графички део; и све друге елементе из позитивне законске и подзаконске регулативе која уређује ову област. 
 Саставни део Просторног плана чини и Стратешка процена утицаја на животну средину.
 Просторни план се заснива на планској, студијској, техничкој и другој документацији, као и на резултатима досадашњих истраживања и важећим документима у Републици Србији. 
4. У току израде Просторног плана неће се приступити изради концепта плана, у складу са чланом 48. став 8. Закона о планирању и изградњи.
5. Просторним планом створиће се одговарајући плански основ у смислу директног спровођења, даље израде техничке документације, као и прибављање одговарајућих дозвола у складу са законом.
6. Рок за израду Нацрта просторног плана је 15 месеци од дана ступања на снагу ове одлуке.
7. Носилац израде Просторног плана је Републичка агенција за просторно планирање.
 Носилац израде Просторног плана дужан је да обезбеди прибављање мишљења, услова и сагласности надлежних органа и организација прописаних законом, као и да осигура сарадњу и усаглашавање ставова са свим релевантним субјектима планирања.
8. Органи, организације и јавна предузећа, који су овлашћени да утврђују посебне услове за заштиту и уређење простора и изградњу објеката у фази израде и измене планских докумената, дужни су да по захтеву носиоца израде плана, у року од 30 дана, доставе све тражене податке, без накнаде.
 Овлашћени органи из става 1. ове тачке уступиће постојеће копије топографског и катастарског плана, односно дигиталне записе, односно катастар подземних инсталација, односно ортофото снимке, носиоцу израде Просторног плана, без накнаде у року од 30 дана.
9. Средства за израду Просторног плана обезбедиће Јавно предузеће „Електромрежа Србије” из Београда. 
10. Одлука о изради Стратешке процене утицаја Просторног плана подручја посебне намене инфраструктурног коридора високонапонског далековода 2x110 kV Краљево 3 – Нови Пазар 1 на животну средину („Службени гласник РС”, број 112/13), саставни је део ове одлуке.
11. Нацрт просторног плана биће изложен на јавни увид у трајању од 30 дана у зградама скупштина јединица локалних самоуправа које су у обухвату Просторног плана, и то: Краљева, Рашке и Новог Пазара.
12. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 350-9277/2014
У Београду, 21. августа 2014. године
Влада
Први потпредседник Владе,
Ивица Дачић, с.р.
 

Види графички приказ 
				подручја Просторног плана подручја посебне намене 
инфраструктурног коридора високонапонског 
				далековода 2x110 kV Краљево 3 – Нови Пазар 1