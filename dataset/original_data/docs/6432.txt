На основу члана 43. став 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), на предлог Министарства саобраћаја,
Влада доноси
 
ЗАКЉУЧАК

"Службени гласник РС", број 119 од 30. 
	децембра 2013.
 
1. Усвајају се Смернице развоја ваздухопловног тржишта кроз стимулације у плаћању аеродромских накнада у Републици Србији, које су саставни део овог закључка. 
	
2. Овај закључак објавити у „Службеном гласнику Републике Србије”.
 
05 број 343-11300/2013-1
У Београду, 30. децембра 2013. године
Влада 
Председник,
Ивица Дачић, 
	с.р.
 
Смернице развоја ваздухопловног тржишта кроз стимулације у плаћању аеродромских накнада у Републици Србији 
	
1. Предмет и циљ Смерница
Смерницама развоја ваздухопловног тржишта кроз стимулације у плаћању аеродромских накнада у Републици Србији (у даљем тексту: Смернице) дефинишу се опредељења и утврђују мере и активности за развој ваздухопловног тржишта у Републици Србији кроз стимулације у плаћању аеродромских накнада на аеродромима у власништву или под контролом Републике Србије или било ког правног лица кога контролише Република Србија.
Циљ Смерница је да се стимулишу авио-превозиоци који отварају нове линије у јавном авио-превозу или авио-превозиоци који остварују велики обим јавног авио-превоза тако што ће се дати могућност оператеру аеродрома у власништву или под контролом Републике Србије или било ког правног лица кога контролише Република Србија, да одобри одговарајуће попусте у плаћању аеродромских накнада. 
	
Изрази употребљени у Смерницама имају значење одређено Законом о ваздушном саобраћају („Службени гласник РС”, бр. 73/10, 57/11 и 93/12) и Правилником о аеродромским накнадама („Службени гласник РС”, број 71/13).
2. Аеродромске накнаде према Закону о ваздушном саобраћају 
	
Аеродромске накнаде уређене су чланом 134. став 1. Закона о ваздушном саобраћају где је прописано да оператер аеродрома који се користи за јавни авио-превоз и оператер општег аеродрома имају право на накнаду за коришћење аеродромске инфраструктуре, право на накнаду за слетање, право на накнаду за паркирање ваздухоплова, право на накнаду за коришћење авиомостова, право на накнаду за сваког одлазећег и трансферног путника, право на накнаду за употребу радне станице за регистрацију путника и пртљага, право на накнаду за пружање услуга прихвата и отпреме ваздухоплова, услуга укрцавања и искрцавања путника, услуга утовара и истовара пртљага, услуга прихвата и отпреме поште и робе и за услуге осветљавања маневарских површина у условима смањене видљивости. 
	
У ставу 4. истог члана предвиђено је да висину накнада одређује оператер аеродрома за сваку услугу посебно, уз претходну сагласност власника аеродрома, а у ставу 5. уређено је да је оператер аеродрома дужан да о разлозима због којих планира повећање поједине накнаде и о њеној планираној висини обавести све кориснике аеродромских услуга 60 дана пре планираног почетка примене повећане накнаде.
3. Опредељења, мере и активности за развој ваздухопловног тржишта кроз стимулације у плаћању аеродромских накнада у Републици Србији
Ове смернице се односе на плаћање одређених аеродромских накнада из члана 134. став 1. Закона о ваздушном саобраћају, и то за:
1) слетање ваздухоплова, 
2) паркирање ваздухоплова, 
3) коришћење авиомостова,
4) сваког одлазећег и трансферног путника,
5) услуге осветљавања маневарских површина у условима смањене видљивости. 
	
У складу са напред наведеним одредбама Закона о ваздушном саобраћају оператери аеродрома који се користе за домаћи или и домаћи и међународни јавни авио-превоз и који су у власништву или под контролом Републике Србије или било ког правног лица кога контролише Република Србија (у даљем тексту: Аеродром), имају право да, на захтев авио-превозилаца, одобре стимулацију авио-превозиоцима – подносиоцима захтева, кроз попусте на плаћање аеродромских накнада, под следећим општим условима: 
	
1) у случају отварања јавног авио-превоза на новој линији:
(1) подносилац захтева мора бити авио-превозилац који има право да обавља јавни авио-превоз за који тражи стимулацију у складу са прописима Републике Србије или међународним уговором који обавезује Републику Србију, 
	
(2) да је у протеклих 12 месеци мање од седам милиона путника користило Аеродром, односно на Аеродром допремљено или отпремљено мање од 50.000 тона робе у јавном авио-превозу робе, 
	
(3) сврха стимулације је да се охрабри отварање јавног авио-превоза на новим линијама између градова (што укључује један аеродром или систем аеродрома), тј. на линијама на којима у тренутку подношења захтева за одобрење стимулације други авио-превозилац не обавља јавни авио-превоз, 
	
(4) стимулација неће бити одобрена ако линија за коју се тражи одговара линији на којој други авио-превозилац већ обавља јавни авио-превоз, 
	
(5) вредност стимулације не може бити већа од 50% трошкова отварања јавног авио-превоза на новој линији које авио-превозилац има на Аеродрому, 
	
(6) обављање јавног авио-превоза на новој линији мора да буде комерцијално одрживо, што подносилац захтева потврђује резултатима истраживања из свог пословног плана,
(7) стимулација не може бити одобрена на краћи период од 12 месеци, нити може бити одобрена на период дужи од 24 месеца,
(8) укупни износ стимулације коју је подносилац захтева користио враћа се оператеру аеродрома ако подносилац захтева обустави обављање авио-превоза на новој линији пре истека половине периода за који је одобрена стимулација, 
	
(9) назив авио-превозиоца који користи стимулацију и линија на коју се стимулација односи морају да буду објављени на интернет страници Аеродрома и неком од дневних јавних гласила који излазе у целој Републици Србији, 
	
(10) ако подносилац захтева не обавља авио-превоз према овим условима оператер Аеродрома мора да, под истим условима, понуди стимулацију свим авио-превозиоцима који испуњавају ове услове;
2) у случају остваривања утврђеног нивоа обима јавног авио-превоза: 
(1) подносилац захтева мора бити авио-превозилац који има право да обавља јавни авио-превоз у складу са прописима Републике Србије или међународним уговором који обавезује Републику Србију, 
	
(2) стимулација укључује попусте на аеродромске накнаде, под условом да подносилац захтева у периоду од 12 месеци превезе најмање 500.000 путника у одласку или превезе најмање 2.000 тона робе у јавном авио-превозу робе, 
	
(3) стимулација је, под једнаким условима, доступна свим авио-превозиоцима који испуњавају прописане услове. 
	
Оператер аеродрома, у оквиру акта којим утврђује висину аеродромских накнада, одређује посебне услове за одобрење стимулације.