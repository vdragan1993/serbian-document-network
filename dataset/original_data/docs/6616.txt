На основу члана 54. став 7. Закона о поморској пловидби („Службени гласник РС”, бр. 87/11, 104/13 и 18/15), 
Mинистар грађевинарства, саобраћаја и инфраструктуре доноси 
 
ПРАВИЛНИК 
о поступку регистрације и садржини регистра уговора о раду помораца 
"Службени гласник РС", број 13 од 19. фебруара 
				2016.
 
Члан 1.
Овим правилником прописује се поступак регистрације и садржина регистра уговора о раду помораца (у даљем тексту: уговор).
Члан 2.
Домаћи послодовац који запошљава поморца на броду домаће државне припадности (у даљем тексту: послодавац) подноси уговор у три примерка Лучкој капетанији Београд, у року од осам дана од дана ступања поморца на рад.
Члан 3.
На сваки примерак уговора ставља се потврда о регистрацији која садржи:
1) назив Лучке капетаније Београд;
2) изјаву да је уговор регистрован;
3) регистарски број и датум регистрације;
4) потпис шефа Лучке капетаније Београд.
Након извршене регистрације, Лучка капетанија Београд доставља свакој од странака по један примерак уговора.
Члан 4.
Послодавац пријављује Лучкој капетанији Београд сваку промену уговора у року од осам дана од дана извршене промене.
На регистрацију промене уговора примењују се одредбе овог правилника које се односе на регистрацију уговора.
Члан 5.
Лучка капетанија Београд врши регистрацију уговора или промене уговора у року осам дана од дана подношења уговора или његове промене на регистрацију.
Након уписа података из уговора у регистар, на уговор се уписује редни број под којим је тај уговор уписан у регистар.
Редни број под којим је уговор уписан у регистар је сталан и свака промена тог уговора региструје се под истим бројем.
Члан 6.
У поступку регистрације уговора, Лучка капетанија Београд води регистар уговора (у даљем тексту: регистар) чији су саставни делови збирка исправа и именик.
У уводни део регистра из става 1. овог члана уписује се:
1) редни (регистарски) број под којим је уговор уписан;
2) назив, облик привредног друштва и седиште послодавца;
3) име и презиме, јединствени матични број грађана, датум рођења и пребивалиште поморца;
4) место и датум закључења уговора;
5) време на које је уговор закључен (одређено или неодређено време).
У збирку исправа полаже се један примерак регистрованог уговора.
У именик се уписује:
1) име и презиме, ЈМБГ и пребивалиште поморца;
2) редни број под којим је уговор регистрован.
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-34/2016-06 
У Београду, 12. фебруара 2016. године
Министар, 
проф. др Зорана Михајловић, с.р.