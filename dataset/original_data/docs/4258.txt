На основу члана 40. став 4. Закона о јавним предузећима („Службени гласник РС”, број 15/16) и члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ
о мерилима за именовање директора јавног предузећа
"Службени гласник РС", број 65 од 28. јула 
				2016.
 
I. УВОДНА ОДРЕДБА
Члан 1.
Овом уредбом прописују се мерила према којима се у изборном поступку, оцењивањем стручне оспособљености, знања и вештина, утврђује резултат кандидата за именовање директора јавних предузећа чији је оснивач Република Србија, аутономна покрајина или јединица локалне самоуправе, као и друштава капитала из члана 3. став 2. тач. 1) и 2) Закона о јавним предузећима (у даљем тексту: јавно предузеће).
II. МЕРИЛА ЗА УТВРЂИВАЊЕ РЕЗУЛТАТА КАНДИДАТА
Члан 2.
Стручна оспособљеност, знања и вештине кандидата за именовање директора јавног предузећа (у даљем тексту: кандидат) оцењују се увидом у податке из пријаве и доказе поднете уз пријаву на јавни конкурс (у даљем тексту: подаци), писаном и усменом провером, односно на други одговарајући начин сходно потребама рада јавног предузећа, у складу са законом којим се уређује правни положај јавних предузећа (у даљем тексту: закон) и овом уредбом.
Члан 3.
Стручна оспособљеност кандидата оцењује се провером способности кандидата за практичну примену знања и вештина у обављању послова директора јавног предузећа одређених у складу са законом.
Знања кандидата оцењују се провером: познавања једне или више области из које је делатност за чије је обављање основано јавно предузеће, односно познавања других делатности које обавља јавно предузеће, познавања прописа којима се уређује правни положај јавних предузећа и привредних друштава, прописа којима се уређују услови и начин обављања делатности од општег интереса, познавања области корпоративног управљања, као и општих прописа о раду, знања једног или више страних језика, познавања рада на рачунару, као и посебних области знања.
Вештине кандидата оцењују се провером: вештине аналитичког резоновања и логичког закључивања, вештине руковођења, организационих способности, вештине комуникације у међуљудским односима, вештине стратешког планирања и управљања и вештине управљања ресурсима (материјалним, финансијским, кадровским и другим ресурсима значајним за рад јавног предузећа). 
Члан 4.
Проверу стручне оспособљености, знања и вештина кандидата, обавља комисија за спровођење конкурса за избор директора (у даљем тексту: комисија).
На основу усмене и писане провере стручне оспособљености, знања и вештина кандидата, комисија оцењује кандидате оценом од један до три, при чему оцене имају следеће значење:
1) оцена један (1) – „не задовољава”;
2) оцена два (2) – „делимично задовољава”;
3) оцена три (3) – „у потпуности задовољава”.
У току усмене провере стручне оспособљености, знања и вештина кандидата у разговору са кандидатом, сваки члан комисије оцењује сваки одговор кандидата појединачно, оценом од један до три, у складу са ставом 2. овог члана.
Питања за усмену проверу стручне оспособљености, знања и вештина кандидата комисија припрема унапред.
Члан 5.
Стручна оспособљеност кандидата проверава се увидом у податке и усмено, у разговору са кандидатом.
Увидом у податке оцењује се стручна оспособљеност кандидата стечена високим образовањем и стручна оспособљеност стечена радним искуством.
Под радним искуством у смислу става 2. овог члана, сматра се укупно радно искуство које је кандидат стекао на пословима за које се захтева високо образовање стечено на основним студијама у трајању од најмање четири године, односно на основним академским студијама у обиму од најмање 240 ESPB бодова, мастер академским студијама, мастер струковним студијама, специјалистичким академским студијама или специјалистичким струковним студијама (у даљем тексту: високо образовање), радно искуство које је кандидат стекао на пословима који су повезани са пословима јавног предузећа, као и радно искуство које кандидат има у организовању рада и вођењу послова. 
У разговору са кандидатом комисија оцењује стручну оспособљеност кандидата на основу његових одговора на питања која се односе на програм пословања јавног предузећа, корпоративно управљање и унапређење рада и развоја јавног предузећа.
Члан 6.
Стручна оспособљеност кандидата стечена високим образовањем оцењује се оценом два или три, на следећи начин:
1) за високо образовање на студијама другог степена (мастер академске студије, мастер струковне студије, специјалистичке академске студије, специјалистичке струковне студије, магистар наука), односно на основним студијама у трајању од најмање четири године, односно на основним академским студијама у обиму од најмање 240 ESPB бодова – оцена два (2); 
2) за високо образовање на студијама трећег степена (доктор наука) – оцена три (3).
Члан 7.
Стручна оспособљеност кандидата стечена укупним радним искуством на пословима за које се захтева високо образовање, оцењује се оценом од један до три, на следећи начин:
1) за стечено радно искуство од пет до 10 година – оцена један (1);
2) за стечено радно искуство од 10 до 15 година – оцена два (2);
3) за стечено радно искуство преко 15 година – оцена три (3).
Стручна оспособљеност кандидата стечена радним искуством на пословима који су повезани са пословима јавног предузећа (у даљем тексту: послови), оцењује се оценом од један до три, на следећи начин:
1) за радно искуство стечено на пословима у трајању од три до пет година – оцена један (1);
2) за радно искуство стечено на пословима у трајању од пет до седам година – оцена два (2);
3) за радно искуство стечено на пословима у трајању преко седам година – оцена три (3).
Стручна оспособљеност кандидата стечена радним искуством које кандидат има у организовању и вођењу послова, оцењује се оценом од један до три, на следећи начин:
1) за стечено радно искуство до три године – оцена један (1);
2) за стечено радно искуство од три до седам година – оцена два (2);
3) за стечено радно искуство преко седам година – оцена три (3).
Члан 8.
Знања из члана 3. став 2. ове уредбе, осим знања страних језика и познавања рада на рачунару, проверава комисија у разговору са кандидатом.
Члан 9.
Провера знања страних језика врши се усменим или писаним путем.
Проверу знања страних језика врши стручно лице у разговору са кандидатом или провером одговора на тесту, који стручно лице саставља.
Стручно лице из става 2. овог члана доставља комисији писани налаз о резултатима разговора или теста, са квалификацијом знања кандидата ознаком „не задовољава”, „делимично задовољава” или „у потпуности задовољава”.
Члан 10.
Познавање рада на рачунару проверава се симулацијом, односно практичним радом на рачунару, у стандардним програмима за обраду текста, електронску комуникацију и претраживање интернета, односно другим програмима који се уобичајено користе у вршењу редовних послова директора јавног предузећа.
Проверу познавања рада на рачунару врши стручно лице које комисији, доставља налаз са квалификацијом, сходно одредби члана 9. став 3. ове уредбе.
Члан 11. 
Вештине из члана 3. став 3. ове уредбе, проверавају се писаним путем, преко стандардизованих тестова.
Проверу вештина из става 1. овог члана врши стручно лице које комисији, доставља налаз са квалификацијом, сходно одредби члана 9. став 3. ове уредбе.
Вештину комуникације у међуљудским односима, проверава у разговору са кандидатом комисија.
Члан 12.
Комисија утврђује и бројчано исказује резултат сваког кандидата, израчунавањем његове просечне оцене, према мерилима прописаним овом уредбом.
Ако два или више кандидата имају једнак резултат, примењују се према наведеном редоследу следећа мерила:
1) дуже радно искуство у организовању рада и вођењу послова (при чему се рачунају године и пуни месеци радног искуства);
2) дуже радно искуство на пословима који су повезани са пословима јавног предузећа (при чему се рачунају године и пуни месеци радног искуства);
3) виши степен високог образовања.
У случају да два или више кандидата након примене мерила из става 2. овог члана имају једнак резултат, предност има кандидат за којег комисија у поновном разговору утврди да најбоље испуњава захтеве за обављање послова директора јавног предузећа.
III. ПРЕЛАЗНЕ И ЗАВРШНЕ ОДРЕДБЕ
Члан 13.
Изборни поступци за именовање директора јавних предузећа који нису окончани до дана ступања на снагу ове уредбе, окончаће се у складу са прописима по којима су започети.
Члан 14.
Даном ступања на снагу овe уредбе престаје да важи Уредба о мерилима за именовање директора јавног предузећа чији је оснивач Република Србија („Службени гласник РС”, број 102/13).
Члан 15.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-6624/2016
У Београду, 27. јула 2016. године
Влада
Председник,
Александар Вучић, с.р.