На основу члана 14. став 1. тачка 4. и члана 36. Закона о Народној банци Србије („Службени гласник РС”, бр. 72/2003, 55/2004 и 44/2010), 
	
Извршни одбор Народне банке Србије доноси
 
ОДЛУКУ
о условима и начину спровођења операција на отвореном тржишту

"Службени гласник РС", бр. 45 од 21. јуна 
	2011, 34 од 12. априла 2013.

		Редакцијски пречишћен текст
 
Опште одредбе
1. Овом одлуком утврђују се врсте операција и трансакција које Народна банка Србије спроводи на отвореном тржишту, врсте хартија од вредности које могу бити предмет тих операција, услови под којима банке могу учествовати у операцијама на отвореном тржишту, као и други услови под којима и начин на који се спроводе ове операције. 
	
2. Народна банка Србије операције на отвореном тржишту спроводи куповином и продајом хартија од вредности – ради регулисања ликвидности банкарског сектора, утицаја на кретање краткорочних каматних стопа и давања сигналног става о монетарној политици.
Врсте операција и трансакција
3. Операције на отвореном тржишту се, у зависности од њихових циљева, динамике и начина спровођења, разврставају на: 
	
1) главне операције,
2) операције дужих рочности,
3) операције финог подешавања. 
Народна банка Србије операције из става 1. ове тачке спроводи с банкама које испуњавају услове утврђене овом одлуком, на аукцијама хартија од вредности (у даљем тексту: аукција) или ван аукције – билатерално, и то обављањем следећих врста трансакција:
1) репо трансакција,
2) трајних трансакција.
Репо трансакција, у смислу ове одлуке, јесте куповина и продаја хартија од вредности у којој је продавац сагласан да хартије од вредности прода купцу, који је сагласан да продавцу плати куповну цену уз истовремену обавезу да ће купљене хартије од вредности на тачно утврђени датум продати продавцу, који је обавезан да за те хартије од вредности плати купцу унапред утврђену реоткупну цену. 
	
Трајна трансакција, у смислу ове одлуке, јесте куповина и продаја хартија од вредности без обавезе њихове поновне продаје, односно куповине.
4. Главне операције имају најважнију улогу у остваривању циљева операција на отвореном тржишту, и могу се спроводити ради обезбеђења недостајуће ликвидности банкарског сектора или повлачења вишкова ликвидности из банкарског сектора.
Главне операције спроводе се редовно, на стандардним аукцијама, према унапред утврђеном календару аукција, и у њиховом спровођењу примењује се референтна каматна стопa Народне банке Србије. 
	
Извршни одбор Народне банке Србије посебном одлуком утврђује које се операције на отвореном тржишту, односно трансакције куповине или продаје хартија од вредности сматрају главним операцијама. 
	
5. Операције дужих рочности спроводе се првенствено ради тога да се на дужи рок обезбеди недостајућа ликвидност банкарског сектора, односно повуку вишкови ликвидности из банкарског сектора.
Операције дужих рочности спроводе се, по правилу, на стандардним аукцијама, а могу се спроводити и билатерално. 
	
6. Операције финог подешавања спроводе се по потреби, ради спречавања или ублажавања ефеката изненадних поремећаја ликвидности банкарског сектора, а посебно због њиховог утицаја на кретање краткорочних каматних стопа. 
	
Операције финог подешавања спроводе се, по правилу, на брзим аукцијама, а могу се спроводити и билатерално. 
	
Хартије од вредности

	7. Народна банка Србије може, у смислу ове одлуке, куповати и продавати 
	динарске хартије од вредности, без девизне клаузуле, чији је издавалац:*

	1) Народна банка Србије;*

	2) Република Србија;*

	3) међународна финансијска организација и развојна банка или финансијска 
	институција чији је оснивач страна држава и чији је кредитни рејтинг 
	агенција за процену рејтинга Standard&Poor’s или Fitch-IBCA утврдила са „ААА”, 
	односно Moody’s са „Ааа”.*

	Под девизном клаузулом из става 1. ове тачке подразумева се валутна клаузула 
	у смислу закона којим се уређује девизно пословање, као и свака друга 
	клаузула којом се утврђује заштита од ризика промене курса динара.*

	У смислу става 1. ове тачке:*

	– међународна финансијска организација је финансијска организација у чијем 
	је Република Србија чланству или с којом је закључила споразум којим се 
	уређују активности те финансијске организације у Републици Србији;*

	– развојна банка или финансијска институција чији је оснивач страна држава 
	је она банка, односно институција чији је оснивач држава чланица Европске 
	уније или Организације за економску сарадњу и развој (OECD).*
 

	*Службени гласник РС, број 34/2013
 

	8. Ради обезбеђења наплате потраживања по основу куповине/продаје хартија од 
	вредности, Народна банка Србије може у репо трансакцији у којој купује 
	хартије од вредности применити проценат умањења у односу на номиналну 
	вредност тих хартија, а у репо трансакцији у којој продаје хартије од 
	вредности може применити проценат увећања у односу на номиналну вредност тих 
	хартија.*

	Ако Народна банка Србије у репо трансакцији купује амортизационе купонске 
	хартије од вредности, проценат умањења примењује се на део номиналне 
	вредности тих хартија који преостаје на датум њиховог реоткупа, а ако у овој 
	трансакцији Народна банка Србије продаје амортизационе купонске хартије од 
	вредности – проценат увећања примењује се на преостали део номиналне 
	вредности тих хартија на датум њихове продаје.*

	Ако су предмет репо трансакције индексиране хартије од вредности, проценат 
	умањења/увећања примењује се на номиналну вредност тих хартија, односно на 
	преостали део њихове номиналне вредности који се утврђује у складу са ставом 
	2. ове тачке, који се множи рациом индексације важећим на датум продаје.*

	Рацио индексације из става 3. ове тачке утврђује се у складу са актом о 
	емисији индексираних хартија од вредности.*

	Гувернер или лице које он овласти доноси одлуку којом утврђује висину 
	процената из става 1. ове тачке, и то по врстама хартија од вредности којима 
	Народна банка Србије обавља репо трансакције и њиховој преосталој рочности, 
	имајући у виду тржишну цену ових хартија и текућа тржишна и монетарна 
	кретања.*

	Одлука из става 5. ове тачке објављује се на Интернет презентацији Народне 
	банке Србије.*
 

	*Службени гласник РС, број 34/2013
 
Учесници
9. У операцијама на отвореном тржишту може учествовати банка која испуњава следеће услове: 
	
1) да је члан Централног регистра, депоа и клиринга хартија од вредности (у даљем тексту: Централни регистар); 
	
2) да је с Народном банком Србије закључила оквирни репо уговор – ако се обављају репо трансакције, односно оквирни уговор о трајним трансакцијама – ако се обављају трајне трансакције;
3) да јој није изречена забрана обављања с Народном банком Србије одређених врста трансакција куповине/продаје хартија од вредности у складу с тачком 35. ове одлуке.
Банка која испуњава услове из става 1. ове тачке купује и продаје хартије од вредности у своје име и за свој рачун.
Спровођење аукција
10. Куповина и продаја хартија од вредности на аукцијама, укључујући и достављање саопштења о одржавању аукције, достављање понуда банака за куповину/продају хартија од вредности и њихову обраду, као и прихватање тих понуда, обављају се преко веб платформе Монетарне операције Народне банке Србије (у даљем тексту: веб платформа).
Приступ веб платформи и њено коришћење ближе је уређено корисничким упутством за рад веб платформе. 
	
Достављање понуда банака за куповину/продају хартија од вредности и прихватање тих понуда могу се изузетно, због техничких проблема у раду веб платформе, обавити и електронском поштом или телефаксом. 
	
Ако због техничких проблема у раду веб платформе банка није у могућности да понуду достави у времену утврђеном у одлуци о аукцији – гувернер или лице које он овласти може, на захтев банке, продужити рок за пријем понуда. 
	


	Понуде које банке достављају електронском поштом или телефаксом у складу са 
	ставом 3. ове тачке, као и захтев за продужење рока за пријем понуда из 
	става 4. те тачке – Народна банка Србије узима у обраду само ако су те 
	понуде, односно тај захтев достављени пре истека рока за достављање понуда 
	утврђеног одлуком о организовању аукције.*
 

	*Службени гласник РС, број 34/2013
 
11. За аукције које се организују редовно, гувернер или лице које он овласти доноси одлуку којом се утврђује календар аукција које Народна банка Србије планира да организује у одређеном периоду, и та се одлука објављује на Интернет презентацији Народне банке Србије.
12. Зависно од временског оквира у коме се спроводе, Народна банка Србије може организовати:
1) стандарне аукције,
2) брзе аукције. 
Стандарне аукције спроводе се, по правилу, наредног радног дана од дана слања банкама саопштења о одржавању аукције. 
	
Брзе аукције спроводе се, по правилу, истог дана кад је банкама послато саопштење о одржавању аукције. 
	
13. Народна банка Србије може организовати следеће врсте аукција:
1) аукцију по фиксној каматној стопи – аукцију по каматној стопи коју је Народна банка Србије унапред утврдила и саопштила учесницима;
2) аукцију по варијабилној каматној стопи – аукцију по каматној стопи коју Народна банка Србије није унапред утврдила. 
	
Аукција по варијабилној каматној стопи може бити:
1) аукција по вишеструкој каматној стопи – аукција на којој сваки учесник чију је понуду Народна банка Србије прихватила купује, односно продаје хартију од вредности по каматној стопи коју је понудио; 
	
2) аукција по јединственој каматној стопи – аукција на којој сваки учесник чију је понуду Народна банка Србије прихватила купује, односно продаје хартију од вредности по истој каматној стопи.
14. Гувернер или лице које он овласти доноси одлуку о организовању аукције, која садржи следеће основне податке: 
	
1) врсту операције;
2) врсту трансакције;
3) врсту аукције;
4) датум одржавања аукције;
5) врсту хартије од вредности;
6) каматну стопу – ако се организује аукција по фиксној каматној стопи;
7) датум куповине/датум продаје хартија од вредности;
8) рок на који се закључује репо трансакција, односно датум реоткупа хартија од вредности – ако се обављају репо трансакције;
9) проценат умањења/увећања који се примењује на номиналну вредност хартија од вредности – ако се обављају репо трансакције;
10) најмањи износ на који понуда може да гласи;
11) број понуда које се могу доставити ако се организује аукција по варијабилној каматној стопи;
12) рок за достављање понуда. 
Поред података из става 1. ове тачке, одлука о организовању аукције може да садржи и податке о највишем износу хартија од вредности које Народна банка Србије продаје/купује, датуму издавања/датуму доспећа хартија од вредности, најнижој или највишој каматној стопи коју понуда може да садржи да би била примљена у обраду, највишем износу на који појединачна понуда може да гласи и друге податке значајне за обављање трансакција куповине/продаје хартија од вредности.
15. Народна банка Србије објављује одлуку о организовању аукције на својој Интернет презентацији и доставља банкама саопштење о одржавању аукције – и то за стандардне аукције, по правилу, један радни дан пре дана одржавања аукције, а за брзе аукције, по правилу, на дан одржавања аукције. 
	
Саопштење о одржавању аукције садржи податке из одлуке о организовању аукције и доставља се банкама преко веб платформе и електронском поштом.
Народна банка Србије може обавештење о одржавању аукције објавити на својим страницама на електронским сервисима Ројтерс (Reuters) и Блумберг (Bloomberg).
Аукција по фиксној каматној стопи
16. На аукцији по фиксној каматној стопи, учесник може Народној банци Србије доставити само једну понуду, у којој је наведена количина хартија од вредности коју учесник намерава да купи, односно прода, по каматној стопи коју је Народна банка Србије унапред утврдила и објавила. 
	
Након истека рока за достављање понуда учесника, гувернер или лице које он овласти одлучује о укупној номиналној вредности хартија од вредности које се купују, односно продају на аукцији.
Ако је укупна количина хартија од вредности наведена у понудама учесника већа од укупне количине хартија од вредности коју Народна банка Србије продаје/купује на аукцији – хартије од вредности се пропорционално распоређују по појединачном учеснику, сразмерно учешћу понуде појединачног учесника у укупној количини хартија од вредности наведеној у понудама. 
	
17. Ако Народна банка Србије у репо трансакцији продаје хартије од вредности с различитим датумима доспећа, у оквиру прихваћених понуда распоредиће их по појединачном купцу према критеријуму датума доспећа ових хартија и према критеријуму количине тих хартија наведене у понудама купаца, тако да ће се хартије од вредности с најкаснијим датумом доспећа распоредити на понуде купаца почев од понуда у којима је наведена најмања количина хартија од вредности.
Ако се хартије од вредности не могу распоредити по појединачном купцу према критеријумима из става 1. ове тачке – распоредиће се и према времену пријема понуде, и то почев од понуде која је последња примљена.
Ако Народна банка Србије у репо трансакцији купује хартије од вредности с различитим датумима доспећа, у оквиру прихваћене понуде појединачног продавца купиће их према критеријуму датума доспећа тих хартија, почев од хартија од вредности с најранијим датумом доспећа.
У случају из става 3. ове тачке, Народна банка Србије може купити хартије од вредности и према редоследу којим су те хартије наведене у понудама учесника – ако је таква могућност предвиђена у одлуци о организовању аукције.
Аукција по варијабилној каматној стопи
18. На аукцији по варијабилној каматној стопи, учесник може Народној банци Србије доставити једну или више појединачних понуда, у складу са одлуком о организовању аукције, у којој је наведена количина хартија од вредности коју тај учесник намерава да купи/прода, с каматном стопом на те хартије. 
	
19. Редослед појединачних понуда учесника утврђује се према каматним стопама наведеним у тим понудама, и то почев од најниже до највише каматне стопе – ако Народна банка Србије продаје хартије од вредности, а од највише до најниже каматне стопе – ако Народна банка Србије купује хартије од вредности.
Након утврђивања редоследа из става 1. ове тачке, гувернер или лице које он овласти одлучује о највишој, односно најнижој каматној стопи коју понуда може да садржи да би била прихваћена и о укупној номиналној вредности хартија од вредности које се купују, односно продају на аукцији.
Укупан износ хартија од вредности распоређује се према редоследу из става 1. ове тачке. Ако постоји више понуда са истом највишом/најнижом каматном стопом која је прихваћена, а укупна количина хартија од вредности наведена у тим понудама већа је од укупне количине нераспоређених хартија од вредности које Народна банка Србија продаје/купује – распоређивање се врши сразмерно учешћу тих понуда у укупној количини хартија од вредности наведеној у понудама по највишој/најнижој каматној стопи. 
	
20. На аукцији по јединственој каматној стопи – Народна банка Србије продаје хартије од вредности по највишој прихваћеној каматној стопи, а купује их по најнижој прихваћеној каматној стопи. 
	
21. Ако Народна банка Србије у репо трансакцији продаје хартије од вредности с различитим датумима доспећа на аукцији по вишеструкој каматној стопи, у оквиру прихваћених појединачних понуда, распоредиће их по појединачној понуди према критеријуму датума доспећа тих хартија и према критеријуму каматне стопе наведене у појединачним понудама, тако да ће се хартије од вредности с најкаснијим датумом доспећа распоредити на појединачне понуде почев од понуда у којима је наведена највиша каматна стопа.
Ако Народна банка Србије у репо трансакцији продаје хартије од вредности с различитим датумима доспећа на аукцији по јединственој каматној стопи, у оквиру прихваћених појединачних понуда распоредиће их по појединачној понуди према критеријуму датума доспећа ових хартија и према критеријуму количине тих хартија, тако да ће се хартије од вредности с најкаснијим датумом доспећа распоредити на појединачне понуде, почев од понуда у којима је наведена најмања количина хартија од вредности.
Ако се хартије од вредности не могу распоредити по појединачној понуди према критеријумима из ст. 1. и 2. ове тачке – распоређиваће се и према времену пријема понуде, и то почев од понуде која је последња примљена.
22. Ако Народна банка Србије у репо трансакцији купује хартије од вредности с различитим датумима доспећа на аукцији по вишеструкој, односно јединственој каматној стопи, у оквиру прихваћених појединачних понуда, купиће их према критеријуму датума доспећа тих хартија, почев од хартија од вредности с најранијим датумом доспећа.
У случају из става 1. ове тачке, Народна банка Србије може хартије од вредности да купи и према редоследу којим су те хартије наведене у понудама учесника – ако је таква могућност предвиђена у одлуци о организовању аукције.
Ако Народна банка Србије у репо трансакцији купује хартије од вредности различите апоенске структуре, номинална вредност хартија од вредности по учеснику заокружује се на цео апоен, тако да количина хартија од вредности која се распоређује по учеснику може да буде мања/већа од износа наведеног у појединачној понуди учесника.
23. Одредбе ове одлуке о организовању и спровођењу аукција односе се на трајне и репо трансакције, с тим што су, у зависности од врсте ових трансакција, поједина питања на друкчији начин уређена (елементи понуде за куповину/продају хартија од вредности, елементи посебног уговора, утврђивање цене хартија од вредности).
Посебан уговор и обавештавање о резултатима аукције
24. Народна банка Србије и банка о свакој појединачној трансакцији куповине/продаје хартија од вредности на аукцији закључују посебан уговор. 
	
Посебан уговор из става 1. ове тачке сматра се закљученим кад Народна банка Србије у потпуности или делимично прихвати понуду банке. Овај уговор доставља се банци, по правилу преко веб платформе. 
	
25. Народна банка Србије, на основу података о закљученим уговорима о куповини/продаји хартија од вредности, објавиће на својој Интернет презентацији збирни извештај о резултатима аукције, по правилу истог дана кад је одржана аукција. 
	
Народна банка Србије може збирни извештај о резултатима аукције објавити на електронским сервисима Ројтерс и Блумберг. 
	
Билатерална куповина/продаја хартија од вредности
26. Народна банка Србије може обављати билатералну куповину/продају хартија од вредности тако што ће директно позвати (контактирати) једну или више банака да јој доставе понуде за продају/куповину хартија од вредности.
Билатерална куповина/продаја из става 1. ове тачке обавља се непосредно с банком, ван аукције.
27. Контактирање банака ради обављања билатералне куповине/продаје хартија од вредности, достављање понуда банака, прихватање тих понуда и размена потребних података и обавештења – могу се обављати електронском поштом, телефаксом или у писменој форми.
28. Гувeрнер или лице које он овласти доноси одлуке о обављању билатералне куповине/продаје хартија од вредности. 
	
У складу са одлуком из става 1. ове тачке, закључује се посебан уговор о куповини/продаји хартија од вредности, којим се утврђују ближи услови куповине/продаје тих хартија, а нарочито: врста трансакције, укупан износ купљених/продатих хартија од вредности, врста хартије од вредности, каматна стопа, односно цена хартија од вредности, проценат умањења/увећања у репо трансакцијама, начин и рокови извршења међусобних обавеза, као и други елементи. 
	
Уговор из става 2. ове тачке сачињава се у писменој форми, а закључује га гувернер или лице које он овласти. 
	
Цена, плаћање и пренос хартија од вредности
29. Цена хартија од вредности које се купују и продају у складу са овом одлуком утврђује се зависно од врсте трансакције и израчунава по формулама које су дате у прилогу који је одштампан уз ову одлуку и њен је саставни део (Прилог 1). 
	
Брисан је ранији став 2. (види тачку 4. Одлуке - 34/2013-68)
30. Клиринг и салдирање обавеза и потраживања у хартијама од вредности и новцу, насталих на основу трансакција куповине и продаје хартија од вредности закључених у смислу ове одлуке, врши Централни регистар – на начин утврђен прописима Централног регистра. 
	
Извршавање обавеза
31. Банка је дужна да на датум куповине, односно датум реоткупа хартија од вредности изврши новчане обавезе, односно обавезе по основу преноса ових хартија у свему у складу с посебним уговором о куповини/продаји хартија од вредности.

	Ако у току трајања репо трансакције у којој је Народна банка Србије купила 
	хартије од вредности из тачке 7. став 1. одредба под 3) ове одлуке издавалац 
	купљених хартија од вредности престане да испуњава услов који се односи на 
	кредитни рејтинг утврђен том одредбом – Народна банка Србије може захтевати 
	од банке да те хартије од вредности замени хартијама од вредности из тог 
	става.*

	Народна банка Србије, имајући у виду текућа тржишна и монетарна кретања и 
	ако процени да текућа вредност купљених хартија од вредности није довољна за 
	обезбеђење наплате потраживања Народне банке Србије по основу репо куповине 
	хартија од вредности, може захтевати од банке додатне хартије од вредности 
	из тачке 7. став 1. ове одлуке.*

	Банка је дужна да у свему поступи у складу са захтевима Народне банке Србије 
	из ст. 2. и 3. ове тачке, и то у роковима наведеним у тим захтевима. У 
	супротном, Народна банка Србије може поступити у складу сa тач. 35. и 36. 
	ове одлуке.*
 

	*Службени гласник РС, број 34/2013
 
32. Ако банка продавац хартија од вредности у репо трансакцији на датум реоткупа ових хартија не изврши новчану обавезу по основу тог реоткупа, купљене хартије од вредности остају у власништву Народне банке Србије.
33. Ако банка купац хартија од вредности у репо трансакцији на датум реоткупа ових хартија не изврши обавезу по основу преноса купљених хартија од вредности, Народна банка Србије неће том купцу платити реоткупну цену, а купљене хартије од вредности остају у власништву банке. 
	
34. Купац хартија од вредности, док траје репо трансакција, несметано располаже купљеним хартијама од вредности, с тим да приход из тих хартија,

	као и износ исплаћен за време трајања репо трансакције по основу исплате 
	дела њихове номиналне вредности,* припада продавцу у овој трансакцији.
Приход из става 1. ове тачке је камата коју купљене хартије од вредности носе, а која доспева за наплату док траје репо трансакција.

	Купац је дужан да целокупан износ прихода из ове тачке, као и целокупан 
	износ по основу исплате дела номиналне вредности за време трајања репо 
	трансакције, уплати на рачун продавца истог дана кад је издавалац хартија од 
	вредности које су предмет репо трансакције исплатио приход, односно исплатио 
	део номиналне вредности по тим хартијама на рачун купца у овој трансакцији, 
	а ту уплату може извршити најкасније наредног радног дана, до 12,00 часова.*

	Ако банка не изврши у потпуности обавезу уплате прихода, односно обавезу 
	уплате износа исплаћеног дела номиналне вредности у складу са ставом 3. ове 
	тачке – Народна банка Србије ће утврдити нову реоткупну цену, умањену за 
	износ прихода, односно за износ исплаћеног дела номиналне вредности који 
	банка није уплатила на њен рачун.*
 

	*Службени гласник РС, број 34/2013
 
35. Ако банка не изврши обавезе у складу са оквирним, односно посебним уговором о куповини/продаји хартија од вредности – Народна банка Србије може тој банци ограничити обављање трансакција куповине/продаје хартија од вредности с Народном банком Србије у смислу ове одлуке.
Гувернер утврђује врсту трансакција из става 1. ове тачке, као и период на који се односи ограничење из тог става.
Народна банка Србије може јавно саопштити на које се банке односи ограничење из ове тачке.
36. Репо трансакција се може окончати и пре уговореног датума реоткупа ако су Народна банка Србије и банка споразумно раскинуле уговор о закљученој репо трансакцији (споразумни раскид репо уговора).
Ако банка не изврши обавезе у складу са оквирним, односно посебним репо уговором о куповини/продаји хартија од вредности – Народна банка Србије може писмено раскинути: 
	
– оквирни репо уговор (једнострани раскид оквирног репо уговора), у ком се случају раскидају и сви посебни репо уговори;
– посебан репо уговор, односно посебне репо уговоре (једнострани раскид посебног репо уговора, односно посебних репо уговора), у ком случају остаје на снази оквирни репо уговор.
Ако је датум раскида репо уговора пре уговореног датума реоткупа, на датум тог раскида утврђује се нова реоткупна цена хартија од вредности, обрачуната на основу броја дана од датума закључења до датума раскида репо уговора, и то по каматној стопи коју утврђује гувернер или лице које он овласти. 
	
Ако банка, у случајевима раскида репо уговора у складу са овом одлуком, на датум тог раскида не изврши своје обавезе по основу преноса хартија од вредности – Народна банка Србије неће тој банци платити реоткупну цену за хартије од вредности, које у том случају остају у власништву банке купца, а ако банка не изврши своје новчане обавезе по основу реоткупа хартија од вредности – купљене хартије од вредности остају у власништву Народне банке Србије.
37. Народна банка Србије донеће упутство којим ће ближе уредити оперативна питања у вези са спровођењем трансакција куповине/продаје хартија од вредности у смислу ове одлуке. 
	
Прелазна одредба и завршне одредбе
38. Обавезе по закљученим оквирним и појединачним уговорима о куповини/продаји хартија од вредности између Народне банке Србије и банке које нису доспеле до дана примене ове одлуке – извршиће се у складу с тим уговорима. 
	
39. Даном примене ове одлуке престаје да важи Одлука о условима и начину на који Народна банка Србије спроводи операције на отвореном тржишту („Службени гласник РС”, бр. 133/2004, 8/2005, 39/2006, 64/2006, 116/2006 и 73/2008). 
	
40. Ова одлука ступа на снагу осмог дана од дана објављивања у „Службеном гласнику РС”, а примењује се од 1. јула 2011. године. 
	
ИО НБС број 49
У Београду, 16. јуна 2011. године
Председавајући
Извршног одбора Народне банке Србије
гувернер
Народне банке Србије,
др 
	Дејан Шошкић, с.р.
 
 

ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ОДЛУКЕ
 

Одлука о изменама и допунама Одлуке о условима и начину спровођења 
	операција на отвореном тржишту: "Службени гласник РС", број 34/2013-68
 


	7. Ова одлука ступа на снагу осмог дана од дана објављивања у „Службеном 
	гласнику Републике Србије” и примењује се од 14. маја 2013. године.