На основу члана 44. Закона о поступку регистрације у Агенцији за привредне регистре („Службени гласник РС”, број 99/11),
Министар финансија и привреде доноси
 
 
ПРАВИЛНИК
о садржини Регистра финансијског лизинга и документацији потребној за регистрацију
"Службени гласник РС", број 31 од 5. априла 2013.
I. УВОДНЕ ОДРЕДБЕ
Предмет
Члан 1.
Овим правилником се уређује садржина Регистра финансијског лизинга (у даљем тексту: Регистар) и документација потребна за регистрацију или брисање података из Регистра.
Предмет регистрације
Члан 2.
Предмет регистрације су подаци о уговорима о финансијском лизингу (у даљем тексту: уговор) за које је законом прописано да се региструју у Регистру.
II. САДРЖИНА РЕГИСТРА
Подаци које Регистар садржи
Члан 3.
Регистар садржи податке о:
1) тачном времену пријема регистрационе пријаве (дан, час и минут);
2) уговору (датум закључења, рок на који је уговор закључен, број под којим је заведен код даваоца лизинга);
3) уговорним странама, и то податке о даваоцу и примаоцу лизинга;
4) предмету лизинга (подаци којима се ближе одређује покретна или непокретна ствар која је предмет лизинга);
5) дану испоруке предмета лизинга.
Регистар може садржати и друге податке од значаја за уговорни однос, и то податке о:
1) уговору о испоруци (датум закључења, број под којим је уговор заведен);
2) испоручиоцу предмета лизинга;
3) остале податке које закон који регулише посао финансијског лизинга прописује као обавезну садржину уговора;
4) друге податке од значаја за уговорни однос.
Ако је лице из става 1. тачка 3) и става 2. тачка 2) овог члана домаће физичко лице, Регистар садржи податке о имену, презимену, матичном броју адреси пребивалишта, односно боравишта, а ако је у питању страно физичко лице, податке о имену, презимену, броју пасоша, земљи издавања и адреси пребивалишта, односно боравишта лица.
Ако је лице из става 1. тачка 3) и става 2. тачка 2) овог члана домаће правно лице, Регистар садржи податке о пословном имену, матичном броју, адреси седишта, а ако је у питању страно правно лице, пословно име, ознаку под којом се води у страном регистру, назив тог регистра и адресу седишта лица.
Измене и допуне регистрованих података
Члан 4.
Регистар садржи и податке о свим променама података из члана 3. овог правилника.
Забележбе у Регистру
Члан 5.
У Регистар се уписују следеће врсте забележби:
1) забележба спора, ако се води парница у вези са предметом лизинга или уговором;
2) забележба података о чињеницама и документима који су од значаја за правни промет, а у вези су са регистрованим уговором.
III. РЕГИСТРАЦИЈА ПОДАТАКА О УГОВОРУ И БРИСАЊЕ ПОДАТАКА ИЗ РЕГИСТРА
Подношење регистрационе пријаве
Члан 6.
Регистрациона пријава (у даљем тексту: пријава) подноси се на прописаном обрасцу.
Уз уредно попуњену пријаву прилажу се:
1) документ који представља правни основ за регистрацију или брисање података, у складу са овим правилником;
2) други одговарајући документ из кога се могу утврдити подаци који су прописани чланом 3. овог правилника;
3) доказ о уплати прописаног износа накнаде за вођење поступка регистрације.
Регистрација података о уговору
Члан 7.
За регистрацију података о уговору, прилаже се следећа документација:
1) уговор о финансијском лизингу;
2) изјава даваоца лизинга да је сагласан са регистрацијом уговора, ако пријаву подноси прималац лизинга, уколико таква изјава није садржана у уговору;
3) друга документација из које се могу утврдити подаци чија се регистрација тражи, уколико подаци нису садржани у уговору.
Регистрација измене и/или допуне регистрованих података
Члан 8.
За регистрацију нових података, измену постојећих или брисање неких од регистрованих података прилаже се један од следећих докумената:
1) анекс уговора;
2) уговор којим је давалац лизинга извршио пренос права својине на предмету лизинга на треће лице – даваоца лизинга у складу са законом који регулише посао финансијског лизинга;
3) споразум или други акт којим се врши уступање уговора;
4) уговор из кога се може утврдити да је предмет лизинга дат на коришћење трећем лицу, уз који се прилаже и писана сагласност даваоца лизинга;
5) други одговарајући документ из кога се са сигурношћу може утврдити да је дошло до промене регистрованих података.
Регистрација забележбе
Члан 9.
За регистрацију забележбе спора прилаже се тужба са пријемним печатом суда или други одговарајући документ из кога се на несумњив начин може утврдити да се пред судом води спор у вези са предметом лизинга или уговором.
За регистрацију забележбе података о чињеницама и документима који су од значаја за правни промет прилаже се документација из које се са сигурношћу може утврдити постојање чињенице, односно документа чија се регистрација тражи.
Брисање регистроване забележбе
Члан 10.
За брисање забележбе спора прилаже се правноснажна одлука суда или поравнање којим је предметни спор окончан.
За брисање забележбе података и докумената од значаја за правни промет прилаже се одговарајућа одлука државног органа или други документ из кога се може утврдити да је дошло до промене околности или докумената који су условили регистрацију забележбе.
Регистрација престанка уговора
Члан 11.
За регистрацију престанка уговора, у зависности од начина престанка, прилаже се следећа документација:
1) потврда даваоца лизинга да је прималац лизинга измирио све обавезе из уговора;
2) обавештење једне од уговорних страна да је протекао рок на који је уговор закључен;
3) споразумни раскид уговора, правноснажна одлука суда о раскиду уговора или други одговарајући документ из кога се са сигурношћу може утврдити да је дошло до раскида уговора у складу са законом којим се уређује посао финансијског лизинга и законом којим се уређују облигациони односи;
4) обрачун висине штете на предмету лизинга од стране осигуравајућег друштва у случају уништења предмета лизинга или други документ из кога се са сигурношћу може утврдити да је дошло до пропасти предмета лизинга;
5) документ из кога проистиче да је предмет лизинга преузет од стране даваоца лизинга (записник о предаји – излучењу предмета лизинга даваоцу лизинга у поступку стечаја над примаоцем лизинга, одлука или други акт суда из кога проистиче да је предмет лизинга одузет примаоцу у извршном поступку по предлогу даваоца лизинга или записник којим се констатује да је предмет лизинга преузет од стране даваоца лизинга, а који су потписале обе уговорне стране);
6) одлука суда или други одговарајући документ из кога се на несумњив начин може утврдити да је уговор о финансијском лизингу престао.
Брисање података о регистрованом уговору
Члан 12.
За брисање података о регистрованом уговору прилаже се правноснажна судска одлука којом је утврђена ништавост уговора, односно којом је уговор поништен.
Регистрација или брисање података по службеној дужности
Члан 13.
Поступак за регистрацију или брисање података по службеној дужности се покреће када суд или други државни орган достави одлуку, решење или други одговарајући акт који представља правни основ за регистрацију или брисање података из Регистра и ако је посебним законом предвиђено да се регистрација или брисање података врши по службеној дужности.
Документација која се прилаже уз пријаву
Члан 14.
Документација која се прилаже уз пријаву мора бити у оригиналу, овереном препису или фотокопији овереној од стране надлежног органа.
Ако се уз пријаву прилаже документ на страном језику, он мора бити легализован у складу са законом и уз њега мора бити приложен превод овлашћеног судског тумача.
IV. ЗАВРШНА ОДРЕДБА
Члан 15.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. октобра 2013. године.
Број 110-00-129/2013-01
У Београду, 2. априла 2013. године
Министар, 
Млађан Динкић, с.р.