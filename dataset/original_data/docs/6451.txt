На основу члана 17. став 4. Закона о железници („Службени гласник РС”, бр. 45/13 и 91/15), 
Министар грађевинарства, саобраћаја и инфраструктуре доноси
 
ПРАВИЛНИК
о елементима уговора о коришћењу железничке инфраструктуре
"Службени гласник РС", број 5 од 25. јануара 2016.
 
Члан 1.
Овим правилником ближе се прописују елементи уговора о коришћењу железничке инфраструктуре (у даљем тексту: Уговор).
Уговором се ближе уређују међусобна права и обавезе између управљача инфраструктуре и железничког превозника и железничког превозника за сопствене потребе (у даљем тексту: управљач и превозник), а која се односе на гарантовање техничких и других услова за безбедно одвијање железничког саобраћаја, као и на плаћање накнада за коришћење железничке инфраструктуре и цена услуга.
Члан 2.
Елементи Уговора су:
1) преамбула;
2) уводне одредбе, са одредбама о циљевима и начелима Уговора, дефиницијом појмова, предметом Уговора и изјавом уговорних страна о поседовању лиценце и сертификата; 
3) одредбе о правима и обавезама управљача и превозника, дефинисање минималног пакета услуга и дефинисање додатних и пратећих услуга, накнаде за приступ и коришћење железничке инфраструктуре, инструменти обезбеђења плаћања и поступци у ситуацијама загушене инфраструктуре;
4) одредбе које се односе на гарантовање техничких и других услова за безбедно одвијање железничког саобраћаја;
5) одредбе о прекиду у железничком саобраћају и мере за отклањање сметње, вишој сили и мерама за отклањање сметњи; 
6) одредбе о обустави коришћења додељене трасе, са одредбама о обустави коришћења додељене трасе од стране управљача и обустави коришћења додељене трасе од стране превозника;
7) одредбе о накнади штете, са одредбама о одговорности управљача за штету, одговорности превозника за штету, међусобна одговорност уговорних страна за штету и ограничење висине накнаде за штете;
8) одредбе о заштити животне средине, са одредбама о обавези управљача у погледу заштите животне средине и обавези превозника у погледу заштите животне средине;
9) одредбе обавези чувања тајности података, са одредбама о поверљивим информацијама, обавези управљача и превозника у погледу обавезе чувања тајности података и трајању и повредама обавезе чувања тајности података;
10) одредбе о трајању и раскиду Уговора, са одредбама о закључењу и правном дејству Уговора; 
11) прелазне и завршне одредбе, са одредбама о решавању спорова, меродавном праву, анексима и прилозима Уговора и броју примерака Уговора.
Уговор садржи и друге елементе о којима се управљач и превозник сагласе, у складу са законом.
Члан 3.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-359/2015-04
У Београду, 22. јануара 2016. године 
Министар,
проф. др Зорана Михајловић, с.р.