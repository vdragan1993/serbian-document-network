На основу члана 17. и члана 50. став 2.
Закона о Народној банци Југославије
(“Службени лист СРЈ”, бр. 32/93 и 41/94), гувернер
Народне банке Југославије доноси
 

 
ОДЛУКУ


о повлачењу из оптицаја новчаница од 1, 5 и 10 нових динара издања 1. I 1994. 
године
"Службени
лист СРЈ", број 86 од 9. децембра 1994.
 
 
1. Народна банка
Југославије ће од 12. до 31. децембра 1994. године повући из оптицаја новчанице
од 1, 5 и 10 нових динара издања 1. I 1994.
године.
Новчанице из става 1. ове тачке престају да
буду законско средство плаћања 1. јануара 1995. године.
 

2. Главне републичке филијале и филијале
Народне банке Југославије, организационе јединице Службе
за платни промет, поште и банке које врше
благајничко пословање на подручју Савезне
Републике Југославије замењиваће новчанице из тачке 1. став
1. ове одлуке за новчанице које се налазе у оптицају од 5, 10 и 20
нових динара са датумом издања 3. III 1994.
године и за ковани новац који се налази у
оптицају апоена од 1, 5, 10 и 50 пара и 1 новог
динара издања 1994. године - до 31. децембра 1994. године.
До рока из става 1. ове тачке сва
готовинска плаћања могу се обављати и новчаницама из
тачке 1. став 1. ове одлуке.
 

3. Физичка лица која замењују новчанице
могу у року из тачке 1. став 1. ове одлуке
новчанице из тог става само једанпут непосредно заменити
- до износа од 1000 нових динара.
Ако физичко лице из става 1. ове тачке
замењује износ већи од износа из тог става,
тај износ му се уписује на текући рачун или
штедну књижицу. Ако то лице нема текући рачун или штедну књижицу,
поште и банке које врше благајничко пословање дужне су
да том лицу отворе штедну књижицу.
 

4. Припадници снага Уједињених нација могу
новчанице из тачке 1. став 1. ове одлуке замењивати без
ограничења.
 

5. Правна лица која имају седиште на
подручју Савезне Републике Југославије дужна су да
новчанице из тачке 1. став 1. ове одлуке
замењују искључиво у Служби за платни промет код које имају
рачун - до износа утврђеног максимума средстава која могу држати
у благајни, при чему обавезно подносе на увид доказе о својој
идентификацији.
 

6. После истека рока из тачке 1. став 1.
ове одлуке, накнадна замена новчаница из тог
става вршиће се до 31. јануара 1995. године - у
Народној банци Југославије, главним републичким филијалама и филијалама Народне
банке Југославије и организационим јединицама
Службе за платни промет, а под условима из ове
одлуке.
Накнадна замена из става 1. ове тачке врши
се на основу доказа о спречености замене у редовном
року, под којима се подразумевају: лекарско
уверење, потврда, односно отпусна листа
медицинске установе, потврда о одсутности (службеној и другој)
и потврда надлежног органа управе о спречености да се замена
изврши у прописаном року.
Замену новчаница у периоду из става 1. ове
тачке одобраваће посебне комисије, од
најмање три члана, које ће формирати руководиоци надлежних
служби у Народној банци Југославије, главним
републичким филијалама и филијалама Народне банке Југославије
и организационим јединицама Службе за платни промет.
 

7. Банке и поште које врше замену новчаница
дужне су да до 15. јануара 1995. године замењене количине
новчаница доставе организационој јединици
Службе за платни промет код које имају пословни рачун.
Организационе јединице Службе за платни
промет замењене количине новчаница и количине замењених
новчаница примљене од пошта и банака дужне су
да до 31. јануара 1995. године доставе надлежној
главној републичкој филијали Народне банке Југославије, заједно
са извештајем о укупној замени - по апоенској структури.
Главне републичке филијале и филијале
Народне банке Југославије дужне су да до 15.
фебруара 1995. године Народној банци Југославије
доставе податке о извршеној замени новчаница из тачке
1. став 1. ове одлуке.
 

8. Новчанице које се повуку из оптицаја
заменом преко главних републичких филијала и филијала
Народне банке Југославије, организационих јединица
Службе за платни промет, пошта и банака које врше
благајничко пословање са подручја Савезне
Републике Југославије - главне републичке филијале и филијале
Народне банке Југославије дужне су да прераде у складу
са упутствима о трезорском пословању и да их Народној банци
Југославије предају до 31. марта 1995. године.
 

9. Ова одлука ступа на снагу наредног дана
од дана објављивања у “Службеном листу СРЈ”.
 
О.
бр. 223
8.
децембра 1994. године
Београд
Гувернер
Народне
банке Југославије,
Драгослав Аврамовић, с.
р.