На основу члана 11. Закона о концесијама („Службени гласник
РС”, број 20/97) и члана 30. став 2. Закона о Влади Републике Србије („Службени
гласник РС”, бр. 5/91 и 45/93),
Влада Републике Србије доноси
  
ОДЛУКУ
о давању концесије за
изградњу, коришћење и одржавање дела аутопута Е-75 од Новог Сада до Београда
„Службени гласник
РС“, број 19 од
31. маја 2000.
 
 
Тачка 1.
 
Предмет концесије
 
Предмет концесије је финансирање, пројектовање, изградња,
коришћење и одржавање деонице аутопута Е-75 – од Новог Сада (петља „Темерин”) km
112+560 до Београда (петља „Батајница”) km 179+000 укупне дужине 66, 44 километара,
као и пратећих објеката који су у функцији коришћења тог аутопута за све време трајања
концесије, и то:
– финансирање, пројектовање, изградњу (без моста преко реке
Дунав код Бешке), коришћење и одржавање леве-нове траке аутопута Нови Сад–Београд;
– финансирање, пројектовање, ревитализацију, коришћење и
одржавање десне постојеће траке аутопута Нови Сад–Београд.
 
Тачка 2.
 
Рок трајања концесије
 
Концесија се даје на рок до 6 година.
У рок концесије не урачунава се време потребно за обављање
припремних радњи, чије трајање ће се утврдити уговором о концесији.
 
Тачка 3.
 
Начин давања концесије
 
1) Концесија се даје на основу претходно спроведеног поступка
јавне лицитације.
2) Јавну лицитацију спровешће комисија, коју образује Агенција
за улагања у делатности од интереса за Републику.
3) Оглас о јавној лицитацији објављује се у „Службеном листу
СРЈ”, „Службеном гласнику РС”, средствима јавног информисања.
4) Агенција у року од 15 дана од дана пријема записника
и извештаја комисије о резултатима лицитације, доставља Влади Републике Србије списак
учесника лицитације који испуњавају услове из јавног огласа, урађен према критеријумима
утвршеним овом одлуком, са комплетном лицитационом документацијом, ради одлучивања
о избору концесионара.
 
Тачка 4.
 
Услове које треба да
испуњава концесионар
 
Концесија се може дати предузећу, односно другом правном
лицу које испуњава следеће услове:
1. да је регистровано код надлежног суда;
2. да није покренут поступак стечаја или ликвидације предузећа
или други поступак због кога би остваривање права и обавеза из концесионог односа
било неизвесно (статусне промене);
3. да има одговарајући бонитет;
4. да је обезбедио одговарајућу изјаву банке да је спремна
да га прати у финансирању пројекта концесије;
5. да је сам или у сарадњи са другим предузећима реализовао
један или више пројеката сличних пројекту који је предмет концесије;
6. да је технички, технолошки и стручно оспособљено да води
и реализује пројекат у целини.
Предузеће, односно друго правно лице које испуњава услове
из става 1. ове тачке сматра се претквалификованим за учешће на јавној лицитацији.
Врста и садржина докумената која се прилажу као доказ о
испуњености услова из става 1. ове тачке одредиће се лицитационом (тендерском) документацијом.
 
Тачка 5.
 
Кауција
 
Учесник лицитације на име кауције за учешће на лицитацији
прилаже лицитациону гаранцију на износ од 3.500.000 нових динара.
 
Тачка 6.
 
Критеријуми за избор
најповољније понуде
 
Избор најповољније понуде вршиће се на основу следећих критеријума:
1) рок трајања концесије;
2) начин и услови обезбеђивања финансијских средстава за
реализацију предмета концесије;
3) бонитет, односно финансијско стање подносиоца понуде;
4) кредибилитет банака које обезбеђују гаранције за обављање
концесионе делатности;
5) искуство у изградњи објеката (референце);
6) предложена техничка решења и могућност њихове примене
у односу на југословенске прописе;
7) степен и начин ангажовања домаћих пројектаната и извођача,
као и коришћења домаћих материјала, производа и услуга;
8) прогноза саобраћаја;
9) тарифа и систем наплате путарине;
10) висина концесионе накнаде и динамика плаћања;
11) услови и начин одржавања изграђених објеката који су
предмет концесије у концесионом периоду;
12) квалитет процене утицаја предмета концесије на животну
средину и мере за заштиту животне средине;
13) планирани приходи и расходи за период концесије;
14) планирана интерна стопа приноса концесионара у концесионом
периоду;
15) проценат реинвестирања остварене добити (профита) у
домаћу привреду у концесионом периоду.
 
Тачка 7.
 
Обављање концесионе делатности
 
1) Ради обављања концесионе делатности оснива се концесионо
предузеће у складу са савезним и републичким прописима.
2) Концесионо предузеће се мора основати у року од 60 дана
од дана закључивања уговора о концесији, осим ако предузеће,
односно друго правно лице већ има основано предузеће за
обављање делатности која је предмет концесије на територији Републике Србије.
3) Концесионо предузеће обезбеђује да се пројектовање, изградња,
коришћење и одржавање објеката који су предмет концесије врши у складу са прописима,
стандардима и нормативима којима се уређује изградња објеката, просторно и урбанистичко
планирање, коришћење добара од општег интереса, као и прописима из области заштите
животне средине. Материјали и опрема који се уграђују морају задовољавати услове
квалитета утврђене југословенским стандардима и другим прописима о квалитету.
4)Коришћење дела аутопута који је предмет концесије, обављање
саобраћаја на том делу и обављање послова наплате, врши се у складу са прописима
којима се уређују услови и начин коришћења и одржавања магистралних и регионалних
путева, с тим да се обезбеди највиши ниво сигурности и удобности саобраћаја на аутопуту.5)
Висина путарине утврђиваће се по тарифама за одговарајуће категорије возила и биће
усклађена са препорукама Европске уније и висином путарина суседних земаља. Висина
путарине–тарифе, као и тарифни систем подлежу одобрењу надлежних органа Републике
Србије, као и свака промена тог система.
 
Тачка 8.
 
Услови заштите животне
средине
 
Анализу утицаја предмета концесије на животну средину и
мере заштите обезбеђује концесионар, у складу са савезним и републичким прописима
који уређују област заштите животне средине и посебним условима утврђеним уговором
о концесији.
 
Тачка 9.
 
Гаранције и друга средства
обезбеђења
 
Концесионар обезбеђује следеће гаранције банке, односно
конзорцијума банака:
1) гаранцију за добро извршење посла на износ који се утврди
уговором;
2) гаранцију на име одговорности од пропуста и недостатака
на износ који се утврди уговором.
Концесионар је обавезан да положи гарантни депозит на име
одржавања аутопута.
 
Тачка 10.
 
Концесиона наднада
 
Концесиона накнада ће се утврдити у проценту од укупног
прихода концесионог предузећа, у висини утврђеној уговором о концесији. Уговором
ће се утврдити и начин и рокови плаћања концесионе накнаде.
 
Тачка 11.
 
Садржина огласа о јавној
лицитацији
 
Оглас о јавној лицитацији садржи:
1) назив и седиште власника, односно носиоца права располагања
имовином која је предмет концесије;
2) предмет јавне лицитације са основним карактеристикама;
3) рок за подношење пријаве за учешће на јавној лицитацији;
4) начин достављања пријаве (под шифром или под пуним називом
заинтересованог лица);
5) врсте исправа које се прилажу као доказ о испуњењу тражених
услова;
6) услове и начин упознавања са лицитационом документацијом;
7) и друге елементе карактеристичне за предметну концесију.
Учесници лицитације имају право приговора на законитост
спроведеног поступка лицитације. Приговор се подноси Влади Републике Србије у року
од 15 дана од дана пријема обавештења о резултатима лицитације.
 
Тачка 12.
 
Предаја објекта
 
1) Најкасније две године пре истека рока концесије концедент
и концесионар образоваће комисију која ће извршити преглед објеката и утврдити које
радове и поправке концесионар треба да изврши, ради предаје објекта–аутопута у исправном
стању.
2) Ближе услове у погледу исправности објекта, квалитета
и функционалности
изграђеног дела аутопута који је дат концесионару на коришћење
и одржавање, који се морају испунити при предаји објекта концеденту по истеку рока
концесије, утврдиће се уговором.
 
Тачка 13.
 
Коришћење домаћих извођача,
материјала и опреме
 
Услови и степен ангажовања домаћих пројектаната, извођача
и радне снаге ближе ће се утврдити уговором о концесији.
 
Тачка 14.
 
Ова
одлука објавиће се у „Службеном гласнику Републике Србије”.
 
05 број 344-1733/2000
У Београду, 26. маја 2000.
године

Влада Републике Србије  
Потпредседник,
др Војислав Шешељ, с. р.