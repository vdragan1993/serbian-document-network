Редакцијски пречишћен текст
 
 
На основу члана 75. Закона о уређењу судова („Службени гласник РС”, бр. 63/01, 42/02, 27/03 и 29/04),
Министар правде доноси
 
 
ПРАВИЛНИК
о правосудној стражи 
„Службени гласник РС“, бр. 91 од 25. октобра 2005, 107 од 2. децембра 2005 
-
исправка, 104 од 17. новембра 2006, 33 од 17. маја 2011.
 
  
I. УВОДНЕ ОДРЕДБЕ 
 
Члан 1.
Овим правилником прописују се начин обављања послова правосудне страже, изглед униформе, врста оружја, начин његовог набављања, евидентирања и чувања, изглед и садржина службене легитимације правосудног стражара. 
 
Члан 2.
Правосудна стража је наоружана и униформисана служба која се стара о сигурности људи и имовине, безбедности зграде правосудног органа, реду и миру и несметаном спровођењу службених радњи у згради правосудног органа. 
 
 
II. УРЕЂЕЊЕ ПРАВОСУДНЕ СТРАЖЕ 
 
Члан 3.
Правосудна стража организује се тако да се обезбеди непрекидно и ефикасно извршење њених послова и задатака. 
Правосудном стражом руководи руководилац службе. 
 
Члан 4.
Број правосудних стражара одређује старешина правосудног органа актом о унутрашњој организацији и систематизацији радних места у правосудном органу. 
Правосудну стражу чини најмање четири правосудна стражара. 
 
Члан 5.
Ако у згради има више правосудних органа правосудну стражу организује старешина највишег суда опште надлежности. 
 
Члан 6.
Послове правосудне страже може обављати само лице које, поред законом утврђених услова за пријем у радни однос у државном органу, испуњава и следеће посебне услове: 
– да се против њега не води кривични поступак за кривична дела за која се гони по службеној дужности, и 
– да је здравствено (психо-физички) способно и обучено за руковање ватреним оружјем. 
 
Члан 7.
Правосудни стражар овлашћен је да:*
– утврди идентитет и разлоге доласка лица у зграду правосудног органа;* 
– забрани улазак у зграду правосудног органа лицу са оружјем, опасним оруђем, под дејством алкохола или других омамљивих средстава;* 
– забрани неовлашћеном лицу улаз у зграду правосудног органа ван радног времена, а у радно време улаз у одређене просторије;* 
– удаљи из зграде лице које се не придржава његове забране;* 
– удаљи из зграде лице које омета ред и мир;* 
– задржи лице затечено у вршењу кривичног дела за које се гони по службеној дужности и о томе одмах обавести орган унутрашњих послова;* 
– по потреби претресе лице и ствари;* 
– од лица које улази у зграду правосудног органа одузме предмете којима би се могла угрозити безбедност лица и имовине;* 
– штити од напада зграду правосудног органа, и* 
– другим радњама штити имовину и лица у згради правосудног органа.*
 
*Службени гласник РС, број 107/2005
 
Члан 8.
Правосудни стражар овлашћен је да употреби физичку силу и гумену палицу, а ватрено оружје – само ако друкчије не може да заштити људски живот или одбије напад на зграду правосудног органа. 
 
Члан 9.
Правосудни стражар дужан је да познаје законске и друге прописе на основу којих обавља послове правосудне страже. 
Правосудни стражар дужан је да се стручно оспособљава и усавршава у складу са планом и програмом правосудног органа. 
 
 
III. УНИФОРМА 
 
Члан 10.
Правосудни стражар дужан је да за време обављања послова правосудне страже носи уредну униформу која је прописана овим правилником. 
 
Члан 11.
Униформу чине зимска и летња униформа и допунски делови униформе. 
Зимску униформу чине кратка јакна, џемпер,* две кошуље, два пара панталона, дубоке ципеле, кравата, капа, шал, два пара чарапа, рукавице, опасач са футролама* и каиш. 
Летњу униформу чине две летње кошуље, два пара панталона, плитке ципеле, кравата, четири пара чарапа и каиш. 
Допунски делови униформе су кратка бунда, чизме, ветровка и летња кратка јакна. 
 
*Службени гласник РС, број 104/2006
 
Члан 12.
Сви делови зимске униформе, осим кошуље, ципела, чарапа, рукавица, опасача са футролама* и каиша су тамно плаве боје. 
Кошуља је светло плаве боје, а ципеле, чарапе, рукавице, опасач са футролама* и каиш су црне боје. 
Допунски делови униформе су тамно плаве боје. 
 
*Службени гласник РС, број 104/2006
 
Члан 13. 
Сви делови летње униформе, осим летње кошуље, ципела, чарапа и каиша су тамно плаве боје. 
Летња кошуља је светлоплаве боје, а ципеле, чарапе и каиш су црне боје. 
 
Члан 14.
На левом рукаву кратке јакне и летње кошуље стоји грб Републике Србије, а испод њега посебна ознака која се састоји од речи „правосудна стража” исписаних златножутом бојом. 
 
Члан 15.
Време ношења зимске и летње униформе као и допунских делова униформе одређује, зависно од годишњег доба и климатских околности, старешина правосудног органа. 
 
Члан 16.
Надзор над стањем и уредношћу униформе правосудног стражара обавља старешина правосудног органа, односно лице које он одреди. 
 
Члан 17.
Униформа прописана овим правилником траје две године, осим опасача са футролама који траје пет година,* кошуље која траје једну годину и чарапа које трају шест месеци. Допунски делови униформе трају три године. 
Пре истека рокова из става 1. овог члана замена униформе може се обавити само у случајевима оштећења или уништења које се није могло избећи. 
Решење којим се одобрава замена униформе доноси старешина правосудног органа на основу образложеног захтева правосудног стражара. 
 
*Службени гласник РС, број 104/2006
 
Члан 18.
Правосудни стражар који престане да обавља послове правосудне страже дужан је да врати униформу којој није истекао рок трајања. 
 
Члан 19.
Трошкови за набавку и поправку униформе обезбеђују се из средстава за рад правосудног органа. 
 
Члан 20.
Правосудни орган дужан је да води евиденцију о количини, врсти, трајању и цени униформе за сваког правосудног стражара. 
 
 
IV. ВАТРЕНО ОРУЖЈЕ, ГУМЕНА ПАЛИЦА И ДРУГА СРЕДСТВА ПРИНУДЕ 
 
Члан 21.
За обављање послова правосудне страже правосудни орган набавља: 
– пиштољ калибра 9 mm* и муницију, 
– аутоматску пушку калибра 7,62 mm и муницију, 
– полуаутоматску пушку калибра 7,62 mm и муницију, 
– гумену палицу, и 
– лисице. 
Ватрено оружје и муниција из става 1. овог члана набављају се према одредбама Закона о оружју и муницији. 
 
*Службени гласник РС, број 33/2011
 
Члан 22.
Правосудни орган дужан је да води евиденцију о набавци оружја и муниције на обрасцима прописаним Правилником о обрасцима захтева, одобрења, оружног листа, и других исправа и евиденција предвиђених Законом о оружју и муницији. 
 
Члан 23.
Правосудни стражар задужује се ватреним оружјем и муницијом, зависно од плана обезбеђења. 
О задужењу правосудног стражара ватреним оружјем и муницијом води се евиденција на обрасцу који је одштампан уз овај правилник и чини његов саставни део. 
 
Члан 24.
Кад не обавља послове правосудне страже правосудни стражар не може да носи ватрено оружје и муницију. 
Ватрено оружје и муниција чувају се у челичном орману или каси правосудног органа. Муниција се држи одвојено од оружја. 
 
Члан 25.
Правосудни стражар дужан је да чува и одржава у технички исправном стању ватрено оружје и муницију. 
Надзор над техничком исправношћу ватреног оружја обавља руководилац службе. 
Технички преглед ватреног оружја и муниције врши се најмање једном годишње. 
 
Члан 26.
Ватрено оружје и муниција који су на техничком прегледу оцењени неупотребљивим, замењују се. 
Решење о замени ватреног оружја доноси старешина правосудног органа. 
 
Члан 27.
Правосудни стражар одговоран је ако оштети, уништи, отуђи или изгуби оружје и муницију. 
Материјалну штету насталу услед тога правосудни стражар дужан је да надокнади. 
 
 
V. УПОТРЕБА ВАТРЕНОГ ОРУЖЈА И ДРУГИХ СРЕДСТАВА ПРИНУДЕ 
 
Члан 28.
У обављању послова правосудне страже правосудни стражар може да употреби ватрено оружје у згради правосудног органа, само ако на други начин не може да заштити људски живот или одбије напад на зграду правосудног органа. 
У случају напада на зграду правосудног органа, правосудни стражар може да употреби ватрено оружје и непосредно испред зграде правосудног органа. 
Пре употребе ватреног оружја правосудни стражар дужан је да упозори лице против којег намерава да употреби ватрено оружје и потом да пуца у ваздух, ако је то могуће. 
При употреби ватреног оружја правосудни стражар дужан је да чува животе других људи. 
 
Члан 29.
Правосудни стражар може да употреби физичку силу и гумену палицу ради савладавања отпора или одбијања напада од себе, другог лица или зграде правосудног органа. 
Правосудни стражар дужан је да престане са употребом физичке силе и гумене палице чим престане непосредни напад или отпор. 
 
Члан 30.
На употребу физичке силе, гумене палице и ватреног оружја сходно се примењују одредбе прописа Министарства унутрашњих послова којим се уређују услови и начин употребе средстава принуде. 
 
Члан 31.
Правосудни стражар дужан је да одмах сачини писмени извештај о употреби средстава принуде, у који уноси податке о лицу против кога је средство принуде употребљено и разлозима за употребу. 
Старешина правосудног органа дужан је да одмах након пријема извештаја провери оправданост и правилност употребе средстава принуде и да га заједно са својим мишљењем достави министру правде. 
 
 
VI. СЛУЖБЕНА ЛЕГИТИМАЦИЈА 
 
Члан 32.
Правосудни стражар има службену легитимацију којом доказује своја овлашћења и право на ношење оружја. 
Службену легитимацију издаје правосудни орган. 
 
Члан 33.
Образац службене легитимације је величине 60 х 90 
mm, штампа се на заштићеном папиру, има тонску подлогу светло плаве боје и заштићен је омотом од провидне пластифициране масе. 
Предња страна обрасца службене легитимације садржи: на врху, на средини натпис: „Република Србија”; испод тога, на средини, назив правосудног органа; испод тога, на средини, натпис: „Службена легитимација”; испод тога, са леве стране, место за име и презиме правосудног стражара, а са десне стране, место за фотографију у боји величине 25 х 35 
mm; испод фотографије идентификациони број, а са леве стране холограм величине 24 х 13 
mm, испод кога је датум издавања; испод тога, на средини, место за потпис старешине правосудног органа и печат. 
Полеђина обрасца службене легитимације садржи на врху, на средини, заштитну траку са микротекстом; испод тога, на средини, натпис: „ОВЛАШЋЕЊА”; испод тога, на средини, текст: „Ималац ове легитимације овлашћен је да за време обављања послова правосудне страже носи ватрено оружје и да поступа у складу са Законом о уређењу судова”. 
 
Члан 34.
Идентификациони број служи за идентификацију лица коме је издата службена легитимација. Не могу се издати два истоветна идентификациона броја. 
 
Члан 35.
У случају оштећења службене легитимације издаје се дупликат. 
У случају губитка службене легитимације, битне промене лика или промене имена или презимена правосудног стражара, издаје се нова службена легитимација. 
 
Члан 36.
Правосудни стражар који престане да обавља послове правосудне страже дужан је да врати службену легитимацију. 
 
Члан 37.
О издатим службеним легитимацијама правосудни орган води евиденцију. Евиденција садржи: име и презиме, ЈМБГ, идентификациони број и фотографију правосудног стражара, редни број, датум издавања, ознаку серије, серијски број и датум враћања службене легитимације и рубрику за напомене. 
 
Члан 38.
Овај правилник ступа на снагу осмог дана од дана објављивања у „Службеном гласнику Републике Србије”.
 

	05-број 110-00-32/2004

	У Београду, 19. октобра 2005. године

	Министар,

Зоран Стојковић, 
	с.р.