Редакцијски пречишћен текст
 
 
На основу члана 104. став 7. Закона о психоактивним контролисаним супстанцама („Службени гласник РС”, број 99/10), 
	
Влада доноси
 
УРЕДБУ
о начину и поступку уништавања психоактивних контролисаних супстанци одузетих на основу одлуке надлежног органа

"Службени гласник РС", бр. 46 од 4. маја 
	2012, 132 од 9. децембра 2014.
 
Члан 1.
Овoм уредбом уређује се начин и поступак уништавања психоактивних контролисаних супстанци одузетих на основу одлуке надлежног органа у складу са законом, а које не могу да се употребе као сировина за производњу или у друге сврхе.
Члан 2.
Под уништењем психоактивних контролисаних супстанци подразумева се њихово превођење одговарајућим методама у материје нешкодљиве по живот и здравље људи и животну средину.
Под уништењем амбалаже подразумева се деконтаминација амбалаже применом одговарајућих метода и њено уништење физичким путем или уклањање превођењем одговарајућим поступцима у облике употребљиве за рециклирање материјала односно индустријску обраду.
За уништавање психоактивних контролисаних супстанци примењују се физичке, хемијске, физичко-хемијске и друге одговарајуће методе засноване на достигнућима савремене науке и технике чији избор и примена зависе од физичко-хемијских и других особина психоактивних контролисаних супстанци које се уништавају. 
	
Амбалажа за паковање психоактивних контролисаних супстанци и амбалажа за транспорт психоактивних контролисаних супстанци уништава се спаљивањем на месту уништавања психоактивних контролисаних супстанци. 
	
Члан 3.
Психоактивне контролисане супстанце одузете на основу одлуке надлежног органа у складу са законом, уништавају се на основу одлуке надлежног органа.
Члан 4.
У поступку уништавања психоактивних контролисаних супстанци учествује представник органа који је изрекао меру уништавања, Комисија за контролу поступка уништавања одузетих психоактивних контролисаних супстанци (у даљем тексту: Комисија), овлашћена лица надлежне јединице министарства унутрашњих послова и овлашћено лице у правном лицу које је овлашћено да врши уништавање.
Члан 5.
Контролу поступка уништавања психоактивних контролисаних супстанци врши Комисија. 
	
Уништавање се врши у складу са студијом о процени утицаја на животну средину.
О поступку уништавања Комисија сачињава записник, у складу са законом.
За поступак уништавања обезбеђује се оптичко снимање. 
Оптичики снимак из става 4. овог члана је саставни део записника Комисије.
Члан 6.
Под поступком претходне провере идентичности психоактивних контролисаних супстанци, у смислу ове уредбе, подразумева се поступак у коме се врши квалитативна и квантитативна анализа психоактивних контролисаних супстанци чије је уништавање одређено одлуком из члана 3. ове уредбе и потврђивање идентичности тих психоактивних контролисаних супстанци са психоактивним контролисаним супстанцама које се налазе у месту складиштења.
Члан 7.
Поступак претходне провере идентичности психоактивних контролисаних супстанци врши се у месту где су складиштене психоактивне контролисане супстанце чије је уништавање одређено. 
	
Поступак претходне провере идентичности психоактивних контролисаних супстанци врши овлашћено лице надлежне јединице министарства унутрашњих послова, у присуству представника органа који је изрекао меру уништавања психоактивних контролисаних супстанци.
Овлашћено лице надлежне јединице министарства унутрашњих послова доставља Комисији резултате претходне провере идентичности психоактивне контролисане супстанце.
Идентификована психоактивна контролисана супстанца чија је идентичност потврђена у складу са чланом 6. ове уредбе ће се запечатити, након чега се може допремити ради уништавања.
Члан 8.
Под поступком допремања психоактивних контролисаних супстанци до места одређеног за уништавање, у смислу ове уредбе, подразумева се поступак допремања и физичког обезбеђења психоактивних контролисаних супстанци које су идентификоване и чија је идентичност проверена у складу са овом уредбом, од места складиштења до места одређеног за уништавање, као и поступак допремања и физичког обезбеђења психоактивних контролисаних супстанци од места одређеног за уништавање до места непосредног уништавања.
Члан 9.
Поступак из члана 8. ове уредбе врши надлежна јединица министарства унутрашњих послова, на основу плана поступања који је дужна да сачини.
Члан 10.
Под непосредним уништавањем психоактивних контролисаних супстанци, у смислу ове уредбе, подразумева се спаљивање психоактивних контролисаних супстанци односно уништавање на други начин, одговарајућим методама, зависно од врсте психоактивних контролисаних супстанци. 
	
Члан 11.
Поступак непосредног уништавања психоактивних контролисаних супстанци врши се у месту одређеном одлуком из члана 3. ове уредбе.
Непосредно уништавање психоактивних контролисаних супстанци врше овлашћена лица надлежне јединице министарства унутрашњих послова и овлашћена лица у правном лицу које је овлашћено да врши уништавање.
Приликом непосредног уништавања психоактивних контролисаних супстанци, лица из става 2. овог члана морају имати прописану заштитну опрему.
На поступак непосредног уништавања психоактивних контролисаних супстанци примењују се одредбе члана 4. ове уредбе.
Члан 12.
Пре отпочињања поступка непосредног уништавања психоактивних контролисаних супстанци 
	мора* се извршити провера претходно идентификоване психоактивне контролисане супстанце коју треба уништити. Провера претходно идентификоване психоактивне контролисане супстанце врши се узорковањем где се један део узорка даје на чување у складу са прописима. 
	


	Квалитативна и квантитативна провера претходно идентификоване психоактивне 
	контролисане супстанце из става 1. овог члана, врши се у референтној 
	лабораторији за идентификацију и испитивање психоактивних контролисаних 
	супстанци коју је одредио министар надлежан за послове здравља.*
Уколико се утврди да психоактивне контролисане супстанце које треба уништити не одговарају психоактивним контролисаним супстанцама одређеним одлуком из члана 3. ове уредбе, непосредно уништавање тих психоактивних контролисаних супстанци се одлаже. 
	
У случају из става 3.* овог члана, сви учесници поступка предузеће без одлагања мере из своје надлежности.
*Службени гласник РС, број 132/2014
 
Члан 13.
Уколико се након предузимања радњи из члана 12. став 2. ове уредбе не може утврдити идентичност психоактивних контролисаних супстанци, надлежна јединица министарства унутрашњих послова дужна је да такве психоактивне контролисане супстанце врати у место претходног складиштења.
Враћање психоактивних контролисаних супстанци из става 1. овог члана, врши се на основу плана поступања министарства унутрашњих послова.
У случају из става 1. овог члана, надлежна јединица министарства унутрашњих послова дужна је да, након враћања психоактивних контролисаних супстанци у место претходног складиштења, без одлагања предузме све мере ради идентификације и провере истоветности психоактивних контролисаних супстанци и о томе обавести представника органа који је изрекао меру уништавања и Комисију.
Члан 14.
Комисија, овлашћена лица надлежне јединице министарства унутрашњих послова и овлашћена лица у правном лицу које је овлашћено да врши уништавање дужни су, након окончања поступка непосредног уништавања, да изврше проверу да ли су све психоактивне контролисане супстанце уништене.
Уколико се провером утврди да нису све психоактивне контролисане супстанце уништене, поновиће се поступак њиховог непосредног уништавања.
Члан 15.
У случају да се непосредно уништавање психоактивних контролисаних супстанци не може извршити услед квара, или из неког другог разлога, сходно се примењују одредбе члана 13. ове уредбе.
О отклањању разлога из става 1. овог члана обавештава се Комисија, након чега се приступа поновљеном поступку уништавања.
На поновљени поступак уништавања примењују се одредбе чл. 4 – 15. ове уредбе.
Члан 16.
Ова уредба ступа на снагу даном објављивања у „Службеном гласнику Републике Србије”.
 
05 број 110-3255/2012-2
У Београду, 4. маја 2012. године

Влада
Председник,
др 
	Мирко Цветковић, с.р.