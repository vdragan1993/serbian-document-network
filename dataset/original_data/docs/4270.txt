Редакцијски пречишћен текст
 
 
На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси 
ОДЛУКУ
о усклађивању пословања Јавног предузећа „Службени гласник” Београд са Законом о јавним предузећима 
"Службени гласник РС", бр. 77 од 14. септембра 
				2016, 9 од 10. фебруара 2017.
1. Уводне одредбе
Члан 1.
Јавно предузеће „Службени гласник” Београд (у даљем тексту: Јавно предузеће) основано је Законом о објављивању закона и других прописа и општих аката и о издавању „Службеног гласника Републике Србије” („Службени гласник РС”, број 72/91 и „Службени лист СРЈ”, број 11/93 – СУС и „Службени гласник РС”, број 30/10), ради обављања делатности издавања „Службеног гласника Републике Србије”, издавања образаца чији су облик и садржина утврђени републичким прописима, као и публикација које су од интереса за рад републичких органа.
Члан 2.
Оснивање Јавног предузећа уписано је у судски регистар Окружног привредног суда у Београду, регистарски уложак 1-23854-00, решење ФИ 462/92 од 17. јануара 1992. године, а преведено је у Регистар привредних субјеката у Агенцији за привредне регистре решењем БД 76306/2005 од 15. јула 2005. године.
Члан 3.
Оснивач Јавног предузећа је Република Србија, а права оснивача врши Влада (у даљем тексту: Оснивач). 
Седиште Оснивача је у Београду, Немањина број 11, а матични број Оснивача је 07020171.
Члан 4.
Јавно предузеће послује под пословним именом: Јавно предузеће „Службени гласник”.
Скраћено пословно име Јавног предузећа је: ЈП „Службени гласник”.
Седиште Јавног предузећа је у Београду, Јована Ристића број 1.
Члан 5.
Јавно предузеће има својство правног лица и права, обавезе и одговорности утврђене законом и овом одлуком.
Јавно предузеће за своје обавезе одговара целокупном својом имовином.
Јавно предузеће има печат и штамбиљ, чији се изглед и садржина утврђују статутом Јавног предузећа (у даљем тексту: Статут).
2. Делатности Јавног предузећа
Члан 6.
Претежна делатност Јавног предузећа јесте: 
– Шифра делатности: 5814.
– Назив делатности: Издавање часописа и периодичних издања.
Делатности Јавног предузећа од општег интереса су издавање и уређивање „Службеног гласника Републике Србије”, „Службеног гласника Републике Србије – Међународни уговори” и „Службеног гласника Републике Србије – Просветни гласник”, у штампаном и електронском издању (у даљем тексту: Службени гласник), вођење Правно-информационог система Републике Србије и објављивање огласа чија је обавеза објављивања у Службеном гласнику одређена законом или другим прописом, у складу са законом.
Члан 7.
Јавно предузеће обавља и делатности: издавање и штампање образаца чија је садржина одређена прописима Републике Србије; издавање књига у штампаном и електронском облику; издавање и штампање научне и стручне и уџбеничке литературе, енциклопедијских издања, речника и приручника, часописа, билтена и других периодичних публикација и научно-популарне литературе; издавање и штампање образаца чија садржина није одређена прописима Републике Србије, брошура, календара, роковника, агенди, телефонских подсетника, адресара, цртаћих и скицен блокова, регистратора, досијеа, проспеката и сличних производа од издавачких услуга, у штампаној и електронској форми; свих врста графичких услуга (са штампом и без штампе) за рачун трећих лица; продаје на велико и мало производа Јавног предузећа; продаја на мало књига, канцеларијског материјала и прибора; продаја на велико папира, канцеларијског материјала и прибора; спољно-трговински промет књигa и папира; услуге превођења; друге делатности које су одређене Статутом, у складу са законом.
3. Права, обавезе и одговорности Оснивача према Јавном предузећу и Јавног предузећа према Оснивачу
Члан 8.
Оснивач даје сагласност на следеће акте Јавног предузећа: 
1) дугорочни и средњорочни план пословне стратегије и развоја Јавног предузећа;
2) годишњи програм пословања Јавног предузећа;
3) расподелу добити Јавног предузећа и начин покрића губитка Јавног предузећа;
4) Статут;
5) статусне промене,  промене седишта и пословног имена Јавног предузећа;
6) улагање капитала Јавног предузећа и оснивање других правних субјеката;
7) процену вредности капитала Јавног предузећа и исказивање капитала Јавног предузећа у акцијама;
8) програм својинске трансформације Јавног предузећа и одлуку о својинској трансформацији Јавног предузећа;
9) отуђење непокретних ствари на којима Јавно предузеће има право својине које није стекло преношењем из јавне својине у својину Јавног предузећа; 
10) отуђење непокретних ствари које су из јавне својине пренесене у својину Јавног предузећа;
11) давање гаранција, авала, јемстава, залога и других средстава обезбеђења за послове који не улазе у обављање делатности од општег интереса;
12) цене продаје Службеног гласника, висину претплате на Службени гласник, висину накнаде за приступ Правно-информационом систему Републике Србије кад се за приступ плаћа накнада, висину накнаде за објављивање аката који се обавезно објављују у Службеном гласнику, али уз плаћање накнаде и висину накнаде за објављивање аката правних и физичких лица који се објављују у Службеном гласнику иако њихово објављивање није обавезно;
13) исплату стимулације директору и извршном директору.
Акт на који Оснивач даје сагласност сматра се усвојеним кад Оснивач на њега да сагласност.
На акте којима се одлучује о статусним променама, оснивању других правних субјеката и улагању капитала Оснивач даје претходну сагласност.
О промени правне форме одлучује 
				Оснивач.
*Службени гласник РС, број 9/2017
Члан 9.
Годишњи програм пословања Јавног предузећа доноси се и доставља Оснивачу ради давања сагласности најкасније у року од 15 дана од дана усвајања акта о буџету Републике Србије.
Садржина годишњег програма пословања и последице његовог недоношења, предвиђени су законом којим се уређује правни положај јавних предузећа.
Јавно предузеће дужно је да дугорочне и средњoрочне планове пословне стратегије и развоја и годишњи програм пословања усклади са законима и програмским и планским актима Оснивача.
Члан 10.
Јавно предузеће дужно је да министарству надлежном за послове привреде доставља тромесечне извештаје о реализацији годишњег програма пословања, на обрасцу извештаја који пропише министар надлежан за послове привреде, у складу са законом. 
Члан 11.
Ако се усвојени годишњи програм пословања Јавног предузећа не спроводи у делу који се односи на зараде или запошљавање, министарство надлежно за послове финансија и министарство надлежно за послове рада и запошљавања неће извршити оверу образаца које Влада прописује за контролу обрачуна и исплате зарада у јавним предузећима, у складу са законом.
Члан 12.
У случају поремећаја у пословању Јавног предузећа, Оснивач предузима мере којима се обезбеђује несметано обављање делатности од општег интереса Јавног предузећа, а нарочито:
1) промену унутрашње организације Јавног предузећа; 
2) разрешење Директора и именовање привременог директора; 
3) ограничење права располагања појединим средствима у својини Јавног предузећа и у јавној својини.
За време ратног стања Оснивач може у Јавном предузећу утврдити организацију која је потребна за обављање делатности од општег интереса Јавног предузећа.
Члан 13.
Запослени у Јавном предузећу имају право на штрајк које остварују у складу са законом којим се уређује штрајк.
Члан 14.
У буџету Републике Србије Јавном предузећу се обезбеђује део потребних средстава за објављивање закона и других прописа и аката који се обавезно објављују у Службеном гласнику, као и за вођење Правно-информационог система Републике Србије, у складу са законом.
Јавно предузеће дужно је да предложи посебан програм који садржи намену и динамику коришћења средстава која су обезбеђена у буџету Републике Србије.
Посебан програм се сматра донетим када на њега сагласност да Оснивач.
4. Услови и начин утврђивања и распоређивања добити и начин покрића губитака и сношење ризика
Члан 15.
Јавно предузеће послује по тржишним условима.
Добит и губитак Јавног предузећа утврђује се и расподељује у складу са законом.
Одлуку о расподели добити Јавног предузећа доноси Надзорни одбор, уз сагласност Оснивача, и њоме се одређује део средстава који се уплаћује у буџет Републике Србије, у складу са законом. 
Одлуку о начину покрића губитка Јавног предузећа доноси Надзорни одбор, уз сагласност Оснивача.
5. Комисија за ревизију
Члан 16.
Јавно предузеће има Комисију за ревизију, коју именује Надзорни одбор.
Комисија за ревизију има председника и два члана, с тим што се за председника именује независни члан Надзорног одбора. Чланови Комисије за ревизију морају испуњавати услове прописане законом којим се уређује правни положај јавних предузећа.
Комисија за ревизију:
1) припрема, предлаже и проверава спровођење рачуноводствених политика и политика управљања ризицима;
2) испитује примену рачуноводствених стандарда приликом припреме финансијских извештаја и оцењује садржину финансијских извештаја;
3) испитује да ли су испуњени услови за израду консолидованих финансијских извештаја;
4) учествује у поступку избора ревизора који врши ревизију финансијских извештаја и предлаже кандидата за ревизора, у складу са законом;
5) даје образложени предлог за отказ уговора са ревизором и врши проверу независности и објективности ревизора, у складу са законом којим се уређује ревизија;
6) врши надзор над поступком ревизије, укључујући и одређивање кључних питања која треба да буду предмет ревизије;
7) обавља друге послове које јој повери Надзорни одбор.
Најмање једном годишње Комисија за ревизију подноси извештаје Надзорном одбору о питањима из свог делокруга.
6. Услови и начин задуживања Јавног предузећа
Члан 17.
Јавно предузеће може да се задужује под условима који су предвиђени законом којим се уређује јавни дуг.
7. Заступање Јавног предузећа
Члан 18.
Јавно предузеће у пословима унутрашњег и спољнотрговинског промета заступа и представља Директор, без ограничења.
Директор може, у оквиру својих овлашћења, дати другом лицу писмено пуномоћје за заступање Јавног предузећа.
Директор може, уз сагласност Надзорног одбора, дати и опозвати прокуру, у складу са законом.
8. Износ основног капитала, опис и врста неновчаног улога
Члан 19.
Јавно предузеће послује средствима Јавног предузећа „Службени гласник” Београд.
Укупан уписани основни капитал Јавног предузећа на дан 31. октобра 2013. године износи 1.314.432.000,00 динара (словима: једна милијарда триста четрнаест милиона четристо тридесет две хиљаде динара) и чини га неновчани улог.
Основни капитал унет је у целости.
Основни капитал из става 2. овог члана удео је Оснивача, као јединог члана са 100% учешћа у основном капиталу Јавног предузећа.
9. Имовина Јавног предузећа и отуђење имовине Јавног предузећа
Члан 20.
Имовину Јавног предузећа чине право својине Јавног предузећа на покретним и непокретним стварима, новчана средства, хартије од вредности и друга имовинска права, која су пренета у својину Јавног предузећа у складу са законом, укључујући и право коришћења на стварима у јавној својини.
Јавно предузеће управља и располаже својом имовином у складу са законом, овом одлуком и Статутом.
10. Органи Јавног предузећа
Члан 21.
Органи Јавног предузећа су Надзорни одбор и Директор.
Надзорни одбор
Члан 22.
Надзорни одбор има пет чланова, које именује Влада.
За председника и члана Надзорног одбора именује се лице које испуњава услове предвиђене законом којим се уређује правни положај јавних предузећа.
Надзорни одбор чине један члан који је представник запослених у Јавном предузећу, један члан који мора бити независан члан Надзорног одбора Јавног предузећа и три члана који се именују из реда функционера или државних службеника на положају, и то по један из министарства надлежног за послове државне управе, из Генералног секретаријата Владе, односно из Републичког секретаријата за законодавство.
Мандат председника и чланова Надзорног одбора је четири године.
Члан 23.
Надзорни одбор:
1) доноси дугорочне и средњорочне планове пословне стратегије и развоја Јавног предузећа и одговоран је за њихово спровођење;
2) доноси годишњи програм пословања, усклађен са дугорочним и средњорочним плановима пословне стратегије и развоја;
3) усваја тромесечни извештај о степену усклађености планираних и реализованих активности и извештај о степену реализације годишњег програма пословања;
4) усваја финансијске извештаје Јавног предузећа; 
5) доноси одлуке о расподели добити Јавног предузећа и о начину покрића губитка Јавног предузећа;
6) доноси Статут;
7) одлучује о статусним променама, оснивању других правних субјеката,
 промени седишта и пословног имена Јавног предузећа;
8) доноси одлуку о улагању 
				капитала Јавног предузећа;
9) доноси програм својинске трансформације Јавног предузећа и одлуку о својинској трансформацији Јавног предузећа;
10 доноси акт о процени вредности капитала Јавног предузећа и о исказивању капитала у акцијама;
11) доноси одлуку о отуђењу непокретне ствари на којој Јавно предузеће има право својине које није стекло преношењем из јавне својине у својину Јавног предузећа; 
12) доноси одлуку о отуђењу непокретне ствари која је из јавне својине пренесена у својину Јавног предузећа;
13) доноси одлуку о давању гаранција, авала, јемстава, залога и других средстава обезбеђења за послове који не улазе у обављање делатности од општег интереса; 
14) доноси одлуку о цени продаје Службеног гласника, висини претплате на Службени гласник, висини накнаде за приступ Правно-информационом систему Републике Србије кад се за приступ плаћа накнада, висину накнаде за објављивање аката који се обавезно објављују у Службеном гласнику, али уз плаћање накнаде и висину накнаде за објављивање аката правних и физичких лица који се објављују у Службеном гласнику иако њихово објављивање није обавезно;
15) доноси одлуку којом се саглашава са давањем или одузимањем прокуре;
16) успоставља рачуноводствене политике Јавног предузећа и политике управљања ризицима;
17) надзире рад Директора;
18) закључује уговор о раду на одређено време са Директором; 
19) именује чланове Комисије за ревизију и поверава јој послове који нису предвиђени овом одлуком;
20) доноси одлуку о исплати стимулације Директору и извршним 
				директорима;
21) предлаже Оснивачу доношење 
				одлуке о промени правне форме Јавног предузећа.
Надзорни одбор обавља и друге послове који су као делокруг Надзорног одбора предвиђени законом и Статутом.
*Службени гласник РС, број 9/2017
Члан 24.
Надзорни одбор одлучује већином гласова својих чланова.
Члан 25.
Надзорни одбор не може пренети право на одлучивање о питањима из своје надлежности на Директора или друго лице у Јавном предузећу.
Члан 26.
Председник и чланови Надзорног одбора имају право на накнаду за рад у Надзорном одбору.
Висину накнаде, односно критеријуме и мерила за њено утврђивање одређује Оснивач.
Директор
Члан 27.
Директора именује Оснивач на четири године, на основу спроведеног јавног конкурса.
Јавни конкурс за именовање Директора спроводи се у поступку прописаном законом којим се уређује правни положај јавних предузећа.
Члан 28.
За Директора може бити именовано лице које испуњава услове предвиђене законом којим се уређује правни положај јавних предузећа.
Директор је јавни функционер у смислу закона којим се уређује борба против корупције.
Члан 29.
Директор:
1) представља и заступа Јавно предузеће; 
2) организује рад Јавног предузећа и руководи процесом рада;
3) води пословање Јавног предузећа;
4) одговара за законитост рада Јавног предузећа;
5) предлаже финансијске извештаје Јавног предузећа;
6) предлаже дугорочни и средњорочни план пословне стратегије и развоја Јавног предузећа и одговоран је за њихово спровођење;
7) предлаже годишњи програм пословања и одговоран је за његово спровођење;
8) извршава одлуке Надзорног одбора;
9) бира извршне директоре и закључује са њима уговоре о раду, у складу са законом којим се уређују радни односи;
10) бира представнике Јавног предузећа у скупштини друштва капитала чији је једини власник Јавно предузеће;
11) доноси акт о систематизацији послова у Јавном предузећу.
Директор је главни и одговорни уредник Службеног гласника.
Директор доноси опште и појединачне акте Јавног предузећа и обавља друге послове предвиђене законом и Статутом, под условом да ти акти и послови нису законом, овом одлуком или Статутом предвиђени као делокруг Надзорног одбора.
Члан 30.
Директор има право на зараду, а може имати и право на стимулацију, у складу са законом којим се уређује правни положај јавних предузећа.
Члан 31.
Мандат Директора престаје истеком времена на који је именован, оставком и разрешењем.
Директор подноси оставку Оснивачу, у писаној форми.
Директор може да повуче оставку све док је Оснивач не прими.
Директор може бити разрешен из разлога предвиђених законом којим се уређује правни положај јавних предузећа.
Члан 32.
Предлог за разрешење Директора подноси министарство надлежно за послове привреде, а може га поднети и Надзорни одбор, преко тог министарства.
Предлог за разрешење Директора мора бити образложен, са прецизно наведеним разлозима због којих се разрешење предлаже.
На поступак у коме се одлучује да ли ће Директор бити разрешен или не, примењује се закон којим се уређује правни положај јавних предузећа.
Члан 33.
Директор може бити суспендован на начин и под условима предвиђеним законом којим се уређује правни положај јавних предузећа.
Члан 34.
Јавно предузеће може имати вршиоца дужности директора кога именује Оснивач у случајевима, под условима и на период који су предвиђени законом којим се уређује правни положај јавних предузећа. 
Вршилац дужности директора има сва права, обавезе и овлашћења Директора.
Извршни директор
Члан 35.
Извршни директор обавља послове у оквиру овлашћења које му је одредио директор, у складу са овом одлуком и Статутом. 
Број извршних директора утврђује се Статутом, с тим што их не може бити више од седам.
За извршног директора именује се лице које испуњава услове предвиђене законом којим се уређује правни положај јавних предузећа, као и услове предвиђене систематизацијом послова.
11. Заштита животне средине
Члан 36.
Јавно предузеће дужно је да примењује све законе и друге прописе којима се уређује заштита животне средине.
12. Јавност у раду Јавног предузећа
Члан 37.
Јавно предузеће дужно је да на својој интернет страници објави:
1) радне биографије чланова Надзорног одбора, директора и извршних директора;
2) организациону структуру;
3) годишњи програм пословања, као и све његове измене и допуне;
4) тромесечне извештаје о реализацији годишњег програма пословања;
5) годишњи финансијски извештај са мишљењем ревизора;
6) друге информације од значаја за јавност.
13. Општи акти Јавног предузећа
Члан 38.
Општи акти Јавног предузећа су Статут, одлуке, правилници и други акти којима се на општи начин уређују одређена питања.
Статут је основни општи акт Јавног предузећа.
Остали општи акти Јавног предузећа не смеју бити у супротности са одредбама Статута.
Члан 39.
Статутом се подробније уређују: пословно име и седиште Јавног предузећа; обављање делатности Јавног предузећа које нису предвиђене овом одлуком; заступање Јавног предузећа; начин распоређивања добити и покриће губитка Јавног предузећа; резерве; делокруг Надзорног одбора и Директора; начин на који се у Надзорни одбор именује представник запослених у Јавном предузећу; број извршних директора и њихова овлашћења; општи акти Јавног предузећа, надлежност за њихово доношење и начин њиховог ступања на снагу; изглед и садржина печата и штамбиља Јавног предузећа; заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.
14. Прелазне и завршне одредбе
Члан 40.
Јавно предузеће наставља са радом у складу са овом одлуком, Законом о објављивању закона и других прописа и аката („Службени гласник РС”, број 45/13) и Законом о јавним предузећима („Службени гласник РС”, број 15/16).
Јавно предузеће ускладиће Статут са овом одлуком у року од 90 дана од дана доношења ове одлуке.
Члан 41.
Ову одлуку објавити у „Службеном гласнику Републике Србије”.
05 број 023-8459/2016
У Београду, 13. септембра 2016. године
Влада
Председник,
Александар Вучић, с.р.