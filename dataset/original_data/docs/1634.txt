На основу чл. 514. и 517. Закона о извршењу и обезбеђењу („Службени гласник РС”, број 106/15, у даљем тексту: Закон),
Скупштина Коморе јавних извршитеља на ванредној седници одржаној 19. новембра 2016. године, доноси 
СТАТУТ
Коморе јавних извршитеља
"Службени гласник РС", број 105 од 26. 
				децембра 2016.
   
I. ОСНОВНЕ ОДРЕДБЕ
Основна начела деловања
Члан 1.
Комора јавних извршитеља Републике Србије је (у даљем тексту: Комора) je професионално удружење јавних извршитеља, које чине сви јавни извршитељи. 
Комора послује као недобитно удружење.
Комора има својство правног лица са овлашћењима одређеним Законом и Статутом Коморе (у даљем тексту: Статут).
Делокруг Коморе
Члан 2.
Комора обавља следеће послове:
1) доноси Статут и Етички кодекс јавних извршитеља и друге прописе и опште и појединачне акте;
2) чува углед и част и права јавних извршитеља;
3) стара се да јавни извршитељи и њихови заменици савесно и законито обављају своје делатности и покреће дисциплински поступак против јавних извршитеља и заменика јавних извршитеља;
4) представља јавне извршитеље и њихове заменике пред државним органима, ради заштите јавних извршитеља;
5) води почетну обуку кандидата за јавне извршитеље и редовну обуку и друге облике стручног усавршавања јавних извршитеља и заменика јавних извршитеља и организује стручне скупове, семинаре и саветовања;
6) сарађује са коморама извршитеља других земаља;
7) предузима све мере за унапређење и афирмацију правосудне професије јавних извршитеља;
8) подноси иницијативе за измене и допуне свих аката и прописа од значаја за професију јавних извршитеља, односно за измену и допуну закона и подзаконских аката од значаја за ефикасније и рационалније спровођење извршења и обезбеђења у Републици Србији;
9) организује израду и објављивање часописа и стручне литературе у области делокруга рада јавних извршитеља;
10) организује и обезбеђује вођење и чување свих података и евиденција Коморе у складу са законом и другим прописима и
11) врши овлашћења и друге послове утврђене Законом и Статутом.
Члан 3.
Рад и деловање Коморе су јавни.
Јавност рада и деловања Коморе остварује се кроз сарадњу с медијима, организовањем јавних скупова, трибина и округлих столова, путем интернет презентација и на друге дозвољене начине.
Назив, седиште, симболи, представљање и заступање
Члан 4.
У свом деловању Комора користи пун и скраћен назив.
Пун назив Коморе је: „Комора јавних извршитеља Републике Србије”.
Скраћени назив Коморе је: „Комора јавних извршитеља”.
Члан 5.
Седиште Коморе је у Београду.
Члан 6.
Председник Коморе представља и заступа Комору, стара се о томе да Комора ради и послује сагласно Закону и Статуту, одговоран је за правилан и законит рад за послове из своје надлежности, извршава одлуке органа Коморе и обавља друге послове одређене законом и статутом.
Ако је председник Коморе спречен да врши своју функцију, Комору заступа и представља заменик председника Коморе.
Председник Коморе може, у случају спречености председника и заменика председника, да овласти другог члана Коморе да заступа и представља Комору.
Члан 7.
Комора има печат округлог облика, пречника 32 милиметра, у чијем се средишту налази грб Републике Србије, а око грба, у концентричним круговима исписује се ћириличним писмом текст печата.
У спољном кругу печата исписује се назив Републике Србије, у унутрашњем кругу текст: „КОМОРА ЈАВНИХ ИЗВРШИТЕЉА”, а у дну печата исписује се седиште Коморе.
Комора у свом раду користи штамбиље правоугаоног облика који садрже: у првом реду: назив „Република Србија”, у другом реду назив: „КОМОРА ЈАВНИХ ИЗВРШИТЕЉА”, у трећем реду простор за број предмета, у четвртом реду простор за датум и час, а у петом реду: „Београд”.
Извршни одбор Коморе одређује број примерака печата, димензије и број примерака штамбиља и одлучује коме ће поверити печате и штамбиље на чување и употребу.
Сви примерци печата, односно штамбиља морају бити истоветни по садржини и величини, осим обележја редног броја печата, односно штамбиља.
Сваки примерак печата обележава се римским бројем, који се ставља између грба Републике Србије и седишта Коморе.
Члан 8.
У свом раду Комора може користити симболе визуелног идентитета – грб и свечани грб.
Изглед грба и свечаног грба одређује Скупштина Коморе на предлог Извршног одбора Коморе.
Средства за рад Коморе
Члан 9.
Средства за рад Коморе су:
1) средства од чланарина и уписнина чланова Коморе;
2) средства остварена наставном и издавачком делатношћу;
3) поклони и
4) други приходи у складу са Законом.
Надзор над радом Коморе
Члан 10.
Рад Коморе надзире Министарство надлежно за правосуђе (у даљем тексту: Министарство).
Комора је дужна да поднесе Министарству годишњи извештај о раду Коморе, који може да садржи и предлоге за побољшање делатности јавних извршитеља.
II. ОРГАНИЗАЦИЈА КОМОРЕ
Члан 11.
Комора остварује своје надлежности одређене Законом и овим статутом преко својих органа, радних тела и организационих јединица у свом саставу.
Органи Коморе
Члан 12.
Органи Коморе су: 
1) Скупштина Коморе; 
2) Извршни одбор Коморе; 
3) Надзорни одбор Коморе;
4) председник Коморе;
5) заменик председника Коморе; 
6) дисциплински тужилац Коморе и
7) заменик дисциплинског тужиоца Коморе.
Једно лице не може истовремено бити члан различитих органа Коморе, изузев Скупштине Коморе. Председник Коморе и заменик председника Коморе су истовремено и чланови Извршног одбора Коморе по функцији.
Чланови Извршног одбора Коморе, чланови Надзорног одбора Коморе, председник Коморе, заменик председника Коморе, дисциплински тужилац Коморе и заменик дисциплинског тужиоца Коморе имају право на накнаду за рад. 
Висину накнаде за рад прописује Извршни одбор Коморе.
Скупштина Коморе
Члан 13.
Скупштина Коморе је највиши орган Коморе.
Скупштину Коморе чине сви јавни извршитељи уписани у именик јавних извршитеља.
Делокруг Скупштине Коморе
Члан 14.
Скупштина Коморе:
1) доноси Статут и Етички кодекс јавних извршитеља;
2) бира и разрешава председника Скупштине Коморе и заменика председника Скупштине Коморе као и радна тела Скупштине;
3) бира и разрешава председника Коморе и заменика председника Коморе, чланове Извршног одбора Коморе, чланове Надзорног одбора Коморе, дисциплинског тужиоца Коморе и заменика дисциплинског тужиоца Коморе;
4) усваја годишњи извештај о раду Коморе;
5) разматра и усваја извештаје о раду свих органа Коморе и организационих јединица;
6) одлучује о прибављању средстава од других лица и улагањима средстава у основна средства Коморе или друге намене за износе који прелазе 10.000 евра у динарској противвредности на дан доношења одлуке;
7) доноси одлуке о куповини, односно продаји непокретности, као и о залагању имовине која је у власништву Коморе, на предлог Извршног одбора, а уз сагласност Надзорног одбора;
8) доноси одлуке о оснивању фондова одређених намена на предлог председника Коморе или Извршног одбора Kоморе у складу са статутом;
9) усваја годишњи финансијски извештај о пословању Коморе за претходну годину, односно годишњи рачун и буџет за наредну годину;
10) доноси Пословник о свом раду;
11) разматра и доноси одлуку о усвајању годишњег извештаја о активностима Коморе који припрема Извршни и Надзорни одбор Коморе;
12) обавља и друге послове одређене Законом и Статутом и другим актима Коморе.
Сазивање, одржавање и рад Скупштине Коморе
Члан 15.
Скупштина ради у редовним и ванредним седницама.
Одлуку о сазивању Скупштине доноси председник Скупштине.
Редовна седница Скупштине сазива се и одржава најмање два пута годишње.
Редовна седница Скупштине одржава се:
1) најкасније у последњем кварталу текуће пословне године ради усвајања предлога буџета Коморе за наредну пословну годину;
2) најкасније у року од 6 месеци након завршетка пословне године ради усвајања финансијског извештаја о раду Коморе за протеклу пословну годину као и ради разматрања и усвајања извештаја о раду свих органа Коморе.
Члан 16.
Председник Скупштине сазива редовну седницу Скупштине најкасније петнаест дана пре дана одређеног за њено одржавање.
Седнице Скупштине које се одржавају између редовних седница Скупштине су ванредне седнице Скупштине.
Ванредна седница Скупштине одржава се на захтев Извршног одбора, Надзорног одбора или једне десетине чланова Коморе. Предлог за одржавање ванредне седнице мора бити састављен у писменој форми са предлогом тачака дневног реда и материјалом који се односи на предлог.
Председник Скупштине доноси одлуку о сазивању ванредне седнице у року од осам дана од дана када је захтев примљен, а ако то не учини, подносиоци захтева могу сазвати ванредну седницу Скупштине која ће се одржати у року од месец дана од дана подношења захтева и одредити члана Коморе који јој председава. Послове неопходне за сазивање и организовање ванредне Скупштине обавља Стручна служба Коморе, по налогу предлагача. Нужне и неопходне трошкове сазивања Скупштине сноси Комора, о чему одлуку доноси Извршни одбор на образложени предлог предлагача.
Ванредна седница Скупштине мора бити одржана у року од месец дана од дана подношења захтева за њено сазивање.
Члан 17.
Скупштина се, по правилу, одржава у седишту Коморе.
Председник Скупштине односно други овлашћени предлагачи могу сазвати седницу Скупштине и у неком другом месту.
Позиви за Скупштину, са назначењем места и времена одржавања, предложеним дневним редом и радним материјалом који се односи на предложени дневни ред, достављају се члановима Скупштине најмање осам дана пре одржавања седнице Скупштине.
Рад Скупштине и одлучивање
Члан 18.
Скупштина пуноважно ради и одлучује ако седници Скупштине присуствује већина од укупног броја чланова Скупштине уписаних у именик (кворум за одржавање седнице Скупштине).
Члан Скупштине има право и обавезу да присуствује седницама и да активно учествује у раду седнице Скупштине.
Члан 19.
Уколико је члан Скупштине из било ког разлога спречен да присуствује и да активно учествује у раду Скупштине, обавезан је у виду пуномоћја да овласти свог заменика или свог помоћника који ће га заступати, односно који ће присуствовати седници Скупштине, активно учествовати у њеном раду и вршити право гласа у име и за рачун члана Скупштине, односно свог властодавца, до завршетка седнице Скупштине по свим тачкама дневног реда.
Пуномоћје из става 2. овог члана се даје, као пуномоћје за гласање по свим тачкама дневног реда, и обавезно мора да садржи датум, време и место одржавања седнице Скупштине, као и назив седнице Скупштине (број и врсту – редовна, ванредна).
Пуномоћник је обавезан да примерак пуномоћја у оригиналу достави верификационој комисији непосредно пре почетка седнице Скупштине.
Пуномоћје важи само за седницу Скупштине за коју је дато.
Члан 20.
Уколико члан Скупштине неоправдано не присуствује заказаној седници Скупштине, нити опуномоћи свог заменика или помоћника, који ће у његово име и за његов рачун као пуномоћник присуствовати седници Скупштине, активно учествовати у њеном раду, сматра се да је члан Скупштине извршио лакшу дисциплинску повреду у складу са Законом и Статутом.
Члан 21.
Председник Скупштине обавезан је да по завршетку сваког дана заседања сваке појединачне седнице Скупштине достави извештај о присутним члановима Скупштине на предметном делу одржане седнице, односно целокупне седнице Скупштине, дисциплинском тужиоцу Коморе.
Члан 22.
Скупштина доноси одлуке већином гласова присутних чланова, под условом да постоји кворум утврђен у члану 18. овог статута.
Уколико се заказана седница Скупштине не одржи у време и место за које је заказана, из разлога непостојања кворума за рад и пуноважно одлучивање, председник Скупштине исту поново заказује.
Поновљена седница Скупштине ће бити одржана у року не краћем од осам дана, нити дужем од петнаест дана, од дана за који је била заказана.
Кворум за рад и пуноважно одлучивање на поновљеној седници Скупштине чини 1/3 од укупног броја чланова Скупштине уписаних у именик.
Председник Скупштине и заменик председника Скупштине
Члан 23.
Седници Скупштине председава председник Скупштине Коморе (у даљем тексту председник Скупштине).
Када је председник Скупштине спречен да врши своју функцију, односно када Скупштина одлучује о избору и разрешењу председника Скупштине, седницом Скупштине председава заменик председника Скупштине.
Ако су председник Скупштине и заменик председника Скупштине спречени да врше своју функцију, седницом Скупштине председава најстарији од присутних чланова Коморе.
Члан 24.
Председника Скупштине бира Скупштина већином гласова присутних чланова. 
Председник Скупштине се бира на период од четири године са могућношћу поновног избора.
Председник Скупштине се може разрешити пре истека периода на који је изабран и то на лични захтев, на образложени предлог Надзорног одбора, трећине чланова Извршног одбора или најмање трећине чланова Коморе.
Председник Скупштине обавља следеће послове:
1) доноси одлуку о сазивању Скупштине на предлог овлашћених предлагача;
2) организује сазивање и руководи радом Скупштине;
3) именује записничара за седницу Скупштине;
4) обавља и друге послове у складу са Законом, Статутом и Пословником о раду Скупштине.
Члан 25.
Заменик председника Скупштине замењује председника Скупштине када је он спречен или одсутан, сазива и председава седницама Скупштине на којима се врши избор или разрешење председника Скупштине.
Заменик председника Скупштине одговара за свој рад председнику Скупштине и Скупштини.
Одредбе члана 24. сходно се примењују и на заменике председника Скупштине.
Члан 26.
Председник Скупштине и заменик председника Скупштине имају право на накнаду за свој рад.
Висину накнаде за рад прописује Извршни одбор Коморе.
Избор и престанак функције председника и заменика председника Скупштине
Члан 27.
На избор и престанак функције председника и заменика председника Скупштине, сходно се примењују одредбе о избору и престанку функције председника и заменика председника Коморе, с тим што ће први председник Скупштине и заменик председника Скупштине бити изабрани најкасније на првој седници Скупштине по доношењу овог статута.
Члан 28.
Пословником о раду Скупштине Коморе ближе се уређују питања која се односе на сазивање, одржавање и рад Скупштине.
Извршни одбор Коморе
Члан 29.
Извршни одбор Коморе је извршни орган Коморе.
Извршни одбор има девет чланова.
Чланови Извршног одбора могу бити чланови по функцији и изабрани чланови.
Председник Коморе и заменик председника Коморе су чланови Извршног одбора Коморе по функцији.
Председник Коморе и заменик председника Коморе не могу бити председник и заменик председника Извршног одбора.
Председника и заменика председника Извршног одбора бирају чланови Извршног одбора на првој седници Извршног одбора, већином гласова присутних чланова, на период од четири године.
Изабране чланове Извршног одбора бира Скупштина Коморе на период од четири године.
Члан Извршног одбора не може више од два пута узастопно бити изабран на ту функцију.
Избор за изабране чланове Извршног одбора
Члан 30.
Председник Коморе расписује изборе за чланове Извршног одбора најкасније три месеца пре истека мандата Извршног одбора.
Изборе за изабране чланове Извршног одбора расписује председник Коморе, тако да од расписивања избора до њиховог одржавања не протекне више од два месеца.
Ако мандат члана Извршног одбора престане пре истека времена за које је изабран, председник Коморе расписује изборе за попуњавање слободног места у Извршном одбору најкасније у року од осам дана од дана престанка мандата члана Извршног одбора, а који се морају одржати најкасније месец дана после расписивања.
Члан 31.
Кандидатура за члана Извршног одбора подноси се председнику Коморе у року од 15 дана од дана објављивања одлуке о расписивању избора на интернет страници Коморе.
1) Свака од организационих јединица предлаже најмање два кандидата за члана Извршног одбора, који су одлуком Савета сваке организационе јединице предложени за кандидате.
Јавни извршитељ може подржати кандидатуру највише једног кандидата за члана Извршног одбора из организационе јединице подручја за које је надлежан.
2) Кандидати за преостале чланове Извршног одбора су чланови Коморе чију кандидатуру својим потписима подржи најмање тридесет јавних извршитеља с било ког подручја вишег суда.
У случају избора чланова Извршног одбора из тачке 2. став 1. овог члана, јавни извршитељ може подржати кандидатуру највише три кандидата за чланове Извршног одбора, а ако подржи кандидатуру више од три кандидата, узима се у обзир подршка кандидатима чије су кандидатуре раније поднете председнику Коморе.
По истеку рока за подношење кандидатуре, председник Коморе утврђује листу кандидата и доставља је Скупштини.
Уколико по истеку рока за подношење кандидатуре потпуну пријаву поднесе мањи број кандидата из тачке 2. став 1. овог члана, председник Коморе ће, у року од пет дана од истека рока за подношење кандидатуре расписати додатни рок од 15 дана за подношење кандидатура, у ком случају ће се рок за одржавање избора продужити за 15 дана.
Члан 32.
Приликом избора чланова Извршног одбора, на основу кандидатуре организационих јединица, гласа се путем изборне листе кандидата, за једног од два кандидата за сваку организациону јединицу.
Члан Скупштине гласа тако што заокружује редни број испред имена и презимена једног од два кандидата, предложених од сваке организационе јединице, на једном гласачком листићу. 
За члана Извршног одбора изабрани су кандидати који су добили већину гласова присутних чланова Скупштине.
Ако ниједан од два предложена кандидата, по свакој организационој јединици не добије потребну већину гласова, гласање се понавља.
На поновљеном гласању учествују оба кандидата.
На поновљеном гласању за члана, односно чланове Извршног одбора изабран је кандидат организационе јединице који је добио највише гласова.
Приликом избора преосталог броја чланова Извршног одбора гласа се за изборну листу кандидата.
Члан Скупштине гласа тако што заокружује редне бројеве испред имена и презимена преосталог броја кандидата од укупног броја кандидата на једном гласачком листићу.
За члана Извршног одбора изабран је кандидат који је добио већину гласова присутних чланова Скупштине.
Ако потребан број кандидата не добију потребну већину гласова, гласање се понавља.
На поновљеном гласању учествују кандидати који су добили највише гласова.
На поновљеном гласању за члана, односно чланове Извршног одбора изабрани су кандидати који су добили највише гласова.
Уколико после три круга гласања регулисана претходним ставом не буде изабран потребан број чланова Извршног одбора, председник Коморе ће расписати нове изборе, а који се морају одржати најкасније у року од месец дана од дана расписивања. 
Престанак функције члана Извршног одбора
Члан 33.
Члановима Извршног одбора по функцији чланство у Извршном одбору престаје престанком функције коју обавља.
Изабраним члановима Извршног одбора функција престаје истеком времена за које су изабрани.
Пре истека времена за које је изабран, члану Извршног одбора функција престаје ако поднесе оставку, ако му престане дужност јавног извршитеља, ако му буде изречена мера привремене или трајне забране обављања делатности јавног извршитеља, ако му престане чланство у Извршном одбору по сили Статута или ако буде разрешен.
Члан 34.
Члан Извршног одбора подноси оставку усмено на седници Скупштине или писмену оставку предаје Извршном одбору.
Ако преда писмену оставку, његово чланство у Извршном одбору престаје даном подношења оставке, с тим да Извршни одбор на првој наредној седници само констатује престанак његове функције.
Члановима Извршног одбора функција у Извршном одбору престаје по сили Статута ако Скупштина не усвоји годишњи извештај о раду Извршног одбора, што се констатује на седници Скупштине. 
Члан 35.
Скупштина може разрешити члана Извршног одбора пре истека мандата за који је изабран ако:
1) неоправдано не присуствује седницама Извршног одбора или обавља активности и доноси одлуке супротне Закону, Статуту и другим актима Коморе;
2) ако не предузме активности и мере у циљу заштите и унапређења положаја јавних извршитеља;
3) ако не извршава одлуке Скупштине и одлуке других органа Коморе за чије је извршење надлежан;
4) несавесним поступањем причини материјалну штету Комори или било ком њеном члану;
5) не сарађује са другим органима Коморе на начин који је предвиђен општим актима Коморе или не доставља извештаје прописане Законом, Статутом и другим актима Коморе;
6) по други пут буде изречена било која дисциплинска мера прописана Законом.
Образложени предлог за разрешење подноси се Извршном одбору у писменој форми.
Предлог за разрешење члана Извршног одбора могу поднети: председник Коморе, Надзорни одбор или најмање трећина чланова Коморе.
Члану Извршног одбора престаје функција ако за његово разрешење гласа већина од присутних чланова Скупштине.
Ако предлог за разрешење не добије потребан број гласова, о наредном предлогу за разрешење члана Извршног одбора, по истом основу се не може одлучивати наредних шест месеци од дана када је одржано гласање о његовом разрешењу.
Новоизабраном члану Извршног одбора мандат траје до истека мандата члана Извршног одбора, чије чланство је из било ког разлога престало пре истека мандата.
Пословником о раду Извршног одбора ближе се уређују питања која се односе на сазивање, одржавање и рад Извршног одбора.
Члан 36.
Извршни одбор Коморе:
1) предлаже Статут и доноси прописе и опште акте Коморе, као и измене и допуне истих;
2) подноси захтев за сазивање ванредне седнице Скупштине Коморе и припрема седнице Скупштине Коморе;
3) стара се о пословању Коморе;
4) одређује уписнину и чланарину, начин на који се оне плаћају и њихову висину, уз претходно прибављено мишљење Скупштине Коморе;
5) стара се о наплати прихода Коморе;
6) доноси акт о висини накнаде трошкова за рад свих органа Коморе и њихових чланова;
7) предлаже усвајање годишњег финансијског извештаја Коморе и припрема предлог буџета Коморе за предстојећу пословну годину Скупштини на усвајање;
8) подноси извештаје о свом раду Скупштини Коморе;
9) бира и разрешава председника Извршног одбора из редова својих чланова;
10) одлучује о запошљавању лица у Стручној служби Коморе;
11) одлучује и предузима активности за оснивање одбора, комисија и других радних тела према потребама конкретног посла Коморе;
12) доноси одлуке о коришћењу новчаних средстава Коморе, осим у случајевима када је за доношење одлуке надлежна Скупштина;
13) предлаже Скупштини оснивање фондова одређених намена у складу са статутом;
14) доноси одлуке о потреби вођења евиденција и других регистара који су од значаја за праћење пословања или одлуку о изради статистичких или других извештаја Коморе;
15) оснива Комисије за надзор над радом јавних извршитеља и именује њихове чланове;
16) оснива Савет за уједначавање праксе у поступцима извршења и обезбеђења и именује њихове чланове;
17) предлаже јавне извршитеље за чланове испитне комисије, комисије која спроводи конкурс за именовање јавних извршитеља, у складу са Законом и другим прописима;
18) именује чланове дисциплинске комисије, у складу са Законом и другим прописима;
19) покреће поступак и одлучује о томе да ли постоје разлози за разрешење члана дисциплинске комисије којег је изабрао и одлучује о његовом разрешењу;
20) предлаже Скупштини доношење одлуке уз претходну сагласност Надзорног одбора о куповини, односно продаји непокретности, као и залагању имовине у власништву Коморе;
21) захтева од стручне службе Коморе да прибави и води евиденцију о обављеним активностима јавних извршитеља, на основу које спроводи, односно наручује истраживања о професији јавних извршитеља, анализира резултате истраживања и припрема најбољу праксу;
22) усваја програм активности Извршног одбора за текућу годину;
23) доноси План и Програм сталног стручног усавршавања јавних извршитеља;
24) одлучује о другим питањима из своје надлежности прописаних Законом, Статутом и другим актима Коморе, као и о другим питањима од интереса за Комору и јавне извршитеље, а која нису у надлежности других органа Коморе и
25) извршава решења Дисциплинске комисије о изрицању новчане казне јавним извршитељима. 
Надзорни одбор Коморе
Члан 37.
Надзорни одбор Коморе надзире законитост рада и финансијског пословања Коморе.
Надзорни одбор има три члана.
Надзорни одбор бира Скупштина на период од четири године са могућношћу поновног избора.
Надзорни одбор:
1) надзире законитост рада и финансијског пословања Коморе;
2) контролише финансијско пословање и врши надзор над пословањем Коморе и организационих јединица Коморе, контролише приходе и расходе Коморе и организационих јединица Коморе, употребу финансијских средстава Коморе и организационих јединица Коморе и управљање имовином која је у власништву Коморе или којом Комора располаже по другом основу;
3) захтева извештаје од других органа о активностима из њихове надлежности;
4) по потреби присуствује седницама Извршног одбора и захтева објашњења о одлукама и поступањима од значаја за управљање и располагање имовином Коморе;
5) даје претходна мишљења о предлозима Извршног одбора од значаја за коначно доношење одлука Скупштине или других одбора или тела, у складу са Статутом;
6) предлаже предузимање мера према одговорним члановима органа Коморе, као и њихова разрешења од чланства у органима и другим телима Коморе, уколико приликом обављања надзора утврди постојање неправилности проузроковане поступањем или непоступањем органа и тела којима се наноси штета Комори и њеним члановима;
7) предлаже Извршном одбору оснивање одбора, комисија или других радних тела према потребама, а из оквира њихове надлежности;
8) доставља Скупштини извештај о свом раду;
9) подноси Извршном одбору шестомесечни извештај о унутрашњој контроли финансијског пословања Коморе и
10) обавља и друге послове прописане Законом, Статутом и другим актима Коморе.
Састав, избор и престанак функције
Члан 38.
Надзорни одбор чине председник и два члана.
Председника Надзорног одбора бирају чланови Надзорног одбора на првој седници, већином гласова присутних чланова из редова чланова Надзорног одбора.
На избор и престанак функције председника и чланова Надзорног одбора, сходно се примењују правила о престанку функције изабраног члана Извршног одбора.
Уколико на коначној листи кандидата за избор у чланство у Надзорном одбору, нема минимум три кандидата, кандидата предлаже Извршни одбор.
Председник Коморе
Члан 39.
Надлежност председника Коморе:
1) представља и заступа Комору;
2) стара се о томе да Комора ради и послује сагласно Закону и Статуту;
3) извршава одлуке органа Коморе за које је надлежан у складу са Статутом и другим општим актима Коморе;
4) организује и координира рад запослених у Комори, предлаже Извршном одбору попуњавање одређених радних места и запошљавање лица, и руководи оперативним пословањем Коморе;
5) предлаже Извршном одбору вођење евиденција и других података од значаја за представљање Коморе или анализу њеног рада са тачно одређеном садржином;
6) предлаже Извршном одбору два члана дисциплинске комисије међу јавним извршитељима;
7) предлаже Извршном одбору покретање поступка за разрешење члана дисциплинске комисије из реда јавних извршитеља;
8) предлаже Скупштини Коморе оснивање фондова одређених намена, у складу са статутом;
9) одређује решењем привременог заменика јавног извршитеља у складу са чланом 491. Закона;
10) организује сусрете и предузима мере у циљу закључења протокола, уговора и других аката којима се олакшава или унапређује пословање и положај јавних извршитеља и њихов однос са другим државним органима и установама, удружењима, правним лицима и другим професијама које су сродне пословима извршења и обезбеђења;
11) подноси представке, мишљења и предлоге надлежним државним органима и другим институцијама у вези са припремом и применом прописа који уређују јавноизвршитељску делатност;
12) стара се о обезбеђењу материјалних и других средстава којима се омогућава организовање редовне стручне обуке и других облика усавршавања, као и улагање у основна средства ради квалитетнијег обављања послова и
13) обавља и друге послове из своје надлежности у складу са Законом, Статутом и другим актима Коморе.
Мандат Председника Коморе траје четири године.
Председник Коморе не може више од два пута узастопно бити изабран на ту функцију.
Председник Коморе је за свој рад одговоран Скупштини.
Избор председника Коморе
Члан 40.
Председника Коморе међу члановима Коморе бира Скупштина.
Члан 41.
Изборе за председника Коморе расписује Извршни одбор, тако да од расписивања избора до њиховог одржавања не протекне више од два месеца.
Извршни одбор расписује изборе за председника Коморе најкасније три месеца пре истека мандата председника Коморе.
Ако мандат председника Коморе престане пре истека времена за које је изабран, Извршни одбор расписује изборе за председника Коморе најкасније у року од осам дана од дана престанка мандата председника Коморе, а који се морају одржати најкасније месец дана од дана расписивања.
Члан 42.
Кандидатура за председника Коморе подноси се Извршном одбору у року од петнаест дана од дана објављивања одлуке о расписивању избора на интернет страници Коморе.
Кандидат за председника Коморе је лице чију кандидатуру својим потписима подржи најмање 30 чланова Коморе.
Члан Коморе може подржати кандидатуру само једног кандидата за председника Коморе, а ако подржи кандидатуру више њих, узима се у обзир подршка кандидату чија је кандидатура раније поднета Извршном одбору.
Извршни одбор утврђује листу кандидата након истека рока за подношење кандидатуре из става 1. овог члана, доставља је Скупштини и објављује на интернет страници Коморе.
Члан 43.
За председника Коморе изабран је кандидат који је добио већину гласова присутних чланова Скупштине.
Ако је постојао само један кандидат, а није добио потребан број гласова, Извршни одбор поново расписује изборе за председника Коморе.
Ако ниједан од више кандидата не добије потребну већину гласова, гласање се понавља.
На поновљеном гласању учествују два кандидата која су добила највише гласова, односно сви кандидати који деле прво или друго место.
На поновљеном гласању за председника Коморе изабран је кандидат који је добио највише гласова.
Престанак функције председника Коморе
Члан 44.
Председнику Коморе функција престаје истеком времена за које је изабран.
Пре истека времена за које је изабран председнику Коморе функција престаје ако поднесе оставку, ако му престане дужност јавног извршитеља, ако му буде изречена мера привремене или трајне забране делатности јавног извршитеља, ако му престане функција по сили Статута или ако буде разрешен.
Председник Коморе може поднети оставку усмено на седници Скупштине или писмену оставку предаје Извршном одбору.
Ако преда писмену оставку, његова функција председника Коморе престаје даном подношења оставке, то Извршни одбор на првој наредној седници само констатује престанак његове функције.
Председнику Коморе функција престаје по сили Статута ако Скупштина не усвоји годишњи извештај о његовом раду.
Скупштина може разрешити председника Коморе:
1) ако не поштује Статут и друге опште и појединачне акте Коморе;
2) ако не извршава одлуке Скупштине и других органа Коморе, не извршава их у року или их извршава у супротности са сврхом њиховог доношења, осим ако те одлуке нису у супротности са Законом;
3) ако не предузме активности и мере у циљу заштите и унапређења положаја јавних извршитеља;
4) ако у току обављања дужности председника Коморе причини материјалну штету Комори или било којем њеном члану;
5) ако му се по други пут изрекне било која дисциплинска мера прописана Законом, пре брисања прве мере из евиденције;
6) ако се понаша на начин који је неспојив са угледом Коморе и јавноизвршитељске професије.
Образложени предлог за разрешење подноси се Извршном одбору у писменој форми.
Предлог за разрешење могу поднети: Надзорни одбор, трећина чланова Извршног одбора или најмање трећина чланова Коморе.
Председнику Коморе престаје функција ако за његово разрешење гласа већина од присутних чланова Скупштине.
Члан 45.
Ако предлог за разрешење не добије потребан број гласова, о наредном предлогу за разрешење председника Коморе, по истом основу се не може одлучивати наредних шест месеци, од дана када је одржано гласање о његовом разрешењу.
Заменик председника Коморе
Члан 46.
Заменик председника Коморе замењује председника Коморе када је он спречен или одсутан, односно обавља друге послове које му повери председник Коморе и обавља дужности председника Коморе када је истом престао мандат а нови председник Коморе није изабран, односно док нови председник Коморе не буде изабран.
Избор и престанак функције заменика председника Коморе
Члан 47.
На избор и престанак функције заменика председника Коморе, сходно се примењују одредбе о избору и престанку функције председника Коморе.
Дисциплински тужилац Коморе
Члан 48.
Дисциплински тужилац Коморе подноси захтев за утврђивање дисциплинске одговорности јавних извршитеља, у складу са Законом, Статутом и другим општим актима.
Дисциплински тужилац има право да:
1) начини увид у предмете, податке и други архивски материјал јавног извршитеља, ствари и новац уплаћен на име јемства и признанице за наплаћене износе на име накнаде за рад и накнаде трошкова јавног извршитеља; 
2) начини увид у пословне књиге, евиденцију о поступцима извршења и обезбеђења и финансијском пословању, увид у списе предмета и увид у ускладиштене ствари;
3) захтева од јавног извршитеља све неопходне податке о његовом пословању;
4) прибави од надлежних органа и организација податке о пословању јавног извршитеља и
5) предузме друге радње, сагласно Закону и пропису Коморе.
Дисциплинског тужиоца бира Скупштина Коморе међу јавним извршитељима, на период од четири године.
На избор и престанак функције дисциплинског тужиоца Коморе сходно се примењују правила о избору и престанку функције председника Коморе.
За дисциплинског тужиоца може бити изабран кандидат који испуњава следеће услове:
1) има положен правосудни испит и
2) има најмање четири године радног искуства у правној струци након положеног правосудног испита.
У случају престанка функције дисциплинском тужиоцу, до избора новог дисциплинског тужиоца, заменик дисциплинског тужиоца обавља његове обавезе и дужности.
Заменик дисциплинског тужиоца Коморе
Члан 49.
Заменик дисциплинског тужиоца Коморе замењује дисциплинског тужиоца Коморе у случају његове спречености или одсутности.
Заменик дисциплинског тужиоца помаже дисциплинском тужиоцу у раду.
Заменика дисциплинског тужиоца бира Скупштина на период од четири године.
На избор и престанак функције заменика дисциплинског тужиоца Коморе на одговарајући начин се примењују правила о избору и престанку функције заменика председника Коморе.
За заменика дисциплинског тужиоца може бити изабран кандитат који испуњава услове, предвиђене за дисциплинског тужиоца. 
III. РАДНА ТЕЛА КОМОРЕ
Члан 50.
Извршни одбор својом одлуком одлучује о оснивању и делокругу рада сталних и повремених радних тела и висини накнаде за учешће у њиховом раду.
Стална радна тела су:
1) Етички комитет;
2) Комисије за надзор над радом јавних извршитеља и
3) Савет за уједначавање праксе у поступцима извршења и обезбеђења (у даљем тексту: Савет за уједначавање праксе). 
Етички комитет
Члан 51. 
Ради спровођења, тумачења и унапређења одредаба Етичког кодекса јавних извршитеља, при Комори се, као стално радно тело, оснива Етички комитет. 
Етички комитет има пет чланова, који се бирају из редова јавних извршитеља. 
Чланове Етичког комитета бира Извршни одбор. 
Мандат чланова Комитета траје четири године. 
Етички комитет именује председника Етичког комитета из редова својих чланова.
Етички комитет усваја ставове и мишљења у оквиру својих надлежности. 
Извршни одбор доноси Пословник о раду Етичког комитета, којим се ближе уређује рад Етичког комитета.
Комисије за надзор 
Члан 52.
Комора врши надзор над радом јавних извршитеља у складу са Законом. 
Ради спровођења функције надзора Извршни одбор формира Комисије за надзор над радом јавних извршитеља. 
Правилником о надзору детаљно се уређује поступак надзора над радом јавних извршитеља.
Савет за уједначавање праксе
Члан 53.
Савет за уједначавање праксе у поступцима извршења и обезбеђења оснива Извршни одбор Коморе.
Савет за уједначавање праксе има девет чланова, које именује Извршни одбор и то тако да се најмање по један члан именује из реда јавних извршитеља именованих за подручје организационих јединице Коморе, по један члан из редова судија основних, привредних и виших судова и Врховног касационог суда, као и један члан из Министарства. 
Савет за уједначавање праксе се оснива са циљем уједначавања поступања јавних извршитеља и судова у поступцима извршења и обезбеђења.
Пословником о раду Савета за уједначавање ближе се уређују питања која се односе на сазивање, надлежности, одржавање и рад Савета за уједначавање праксе.
IV. ОРГАНИЗАЦИОНЕ ЈЕДИНИЦЕ КОМОРЕ
Члан 54.
У саставу Коморе делују и организују се следеће организационе јединице:
1) Организациона јединица са седиштем у Београду, за подручја виших судова у Београду, Ваљеву, Панчеву и Смедереву;
2) Организациона јединица са седиштем у Новом Саду за подручја виших судова у Зрењанину, Новом Саду, Сомбору, Сремској Mитровици, Суботици и Шапцу;
3) Организациона јединица са седиштем у Крагујевцу за подручја виших судова у Јагодини, Крагујевцу, Краљеву, Крушевцу, Новом Пазару, Пожаревцу, Ужицу и Чачку и
4) Организациона јединица са седиштем у Нишу за подручја виших судова у Врању, Зајечару, Неготину, Лесковцу, Нишу, Пироту и Прокупљу.
Члан 55.
Организационе јединице Коморе надлежне су да на територији за коју су основане предузимају следеће послове:
1) чувају углед, част и права професије јавних извршитеља;
2) старају се да јавни извршитељи са подручја организационе јединице савесно и у складу са законом обављају своје послове;
3) старају се о реализацији Програма сталног стручног усавршавања јавних извршитеља у складу са одлукама Коморе;
4) успостављају и остварују сарадњу са државним органима, организацијама и другим субјектима са свог подручја у циљу унапређења јавноизвршитељске професије;
5) предлажу Комори јавних извршитеља измене и допуне свих аката и прописа од значаја за професију јавних извршитеља.
Организационе јединице Коморе су обавезне да спроводе пословну политику и поштују одлуке Коморе, као и да послују у складу са Законом и подзаконским актима, Статутом, међународним уговорима и свим одлукама надлежних органа Коморе.
Члан 56.
Организационе јединице Коморе немају својство правног лица. 
Организационе јединице Коморе користе посебну партију у оквиру текућег рачуна Коморе, који ће Комора отворити код пословне банке за сваку организациону јединицу посебно. 
Овлашћено лице за располагање средствима организационе јединице Коморе је председник Коморе, односно лице које он овласти.
У свом пословању организациона јединица Коморе користи печат Коморе означен римским бројем у складу са чланом 7. Статута.
Члан 57.
Орган организационих јединица Коморе је Савет организационе јединице (у даљем тексту: Савет).
Чланови Савета организационе јединице Коморе су сви јавни извршитељи који су именовани за територију организационе јединице Коморе.
Члан 58.
Савет организационе јединице Коморе је надлежан да:
1) доноси Пословник о свом раду и
2) одлучује о другим питањима које јој повери Комора;
Члан 59.
Председника Савета, који уједно и представља организациону јединицу Коморе и заменика председника Савета, бирају чланови Савета на седници већином гласова присутних чланова, на период од четири године.
На избор и престанак функције председника Савета и заменика председника Савета, сходно се примењују одредбе овог Статута о избору и престанку функције председника и заменика председника Скупштине Коморе. 
Члан 60.
Организационе јединице Коморе финансирају се из дела чланарине коју јавни извршитељи уплаћују на рачун Коморе, а чији износи се утврђују одлуком Извршног одбора.
Организациона јединица се може финансирати и из доприноса чланова, поклона, донација, помоћи других организација и удружења.
V. СТРУЧНА СЛУЖБА КОМОРЕ
Члан 61.
Комора има Стручну службу која обавља стручне, административне, техничке и друге сличне послове за потребе Коморе.
Делокруг рада, организација и систематизација послова Стручне службе Коморе уређују се актима које на предлог председника Коморе доноси Извршни одбор у складу са потребама Коморе.
Запослени у Стручној служби Коморе имају права и обавезе у складу са Законом о раду и општим актима Коморе.
VI. ФОНДОВИ КОМОРЕ И ПРИЗНАЊА
Члан 62.
Комора може оснивати фондове одређених намена као што су:
1) Фонд за осигурање јавних извршитеља у случају штете;
2) Фонд солидарности за економску помоћ јавним извршитељима;
3) друге фондове за конкретне намене.
Фондови из става 1. овог члана могу се основати одлуком Скупштине Коморе, на предлог Извршног одбора или председника Коморе.
Члан 63.
Комора може доделити плакете и признања за успешан рад и допринос професији јавних извршитеља.
Званичне плакете и признања која додељује Комора су:
1) Плакета за успешно спровођење извршења,
2) Плакета за посебна достигнућа,
3) Признање;
4) Признање за успешну сарадњу.
Члан 64.
Плакета за успешно спровођење извршења додељује се јавном извршитељу који је обављањем својих активности допринео побољшању угледа Коморе.
Плакета за посебна достигнућа додељује се физичком или правном лицу које није члан Коморе, а за посебна достигнућа у развоју и побољшању поступка извршења.
Признање се додељује јавним извршитељима и физичким и правним лицима за посебан допринос поступку извршења.
Признање за успешну сарадњу додељује се државним органима, банкама, јавним предузећима и другим лицима и органима за изузетан допринос развоју, побољшању и јачању Коморе.
Поступак и критеријуми за доделу плакета и признања из члана 57. Статута уредиће се посебним актом Коморе који на предлог Извршног одбора доноси Скупштина.
VII. ЛАКШЕ ДИСЦИПЛИНСКЕ ПОВРЕДЕ
Члан 65.
Лакша дисциплинска повреда јесте:
1) неоправдано неприсуствовање члана Скупштине, односно његовог заменика или помоћника заказаној седници Скупштине;
2) непоштовање налога и одлука надлежних органа Коморе, односно непоступање у складу са налозима и одлукама надлежних органа Коморе;
3) недостављање извештаја о пословању у прописаном року Министарству и Комори; 
4) непоступање по другим прописима и општим актима Коморе;
5) неплаћање чланарине на време и
6) недостављање изјашњења на поднете притужбе, као и списа предмета.
VIII. ПОСЛОВНА ТАЈНА
Члан 66.
Пословном тајном сматрају се сви подаци и пословна документација Коморе и њених чланова, осим података који се, у смислу закона, не сматрају пословном тајном.
Податке и документе који се сматрају пословном тајном могу саопштити само председник Коморе и председник Извршног одбора или лице који они овласте у складу са законом, односно општим актима Коморе, на начин и под условима прописаним законом и општим актима Коморе.
Члан 67.
Пословну тајну морају чувати сви чланови и запослена лица у Комори, као и друга лица која по природи посла који обављају имају приступ подацима Коморе.
Обавеза чувања пословне тајне за лица из става 1. овог члана траје и после престанка статуса на основу кога су остварили приступ подацима који се сматрају пословном тајном.
Члан 68.
Посебним актом који доноси Извршни одбор уређује се пословна тајна у Комори.
IX. ИНФОРМИСАЊЕ И ОБЈАВЉИВАЊЕ
Члан 69.
Комора је дужна да своје чланове редовно и благовремено информише о свом пословању и финансијском стању и да им учини доступним информације и документа која се у складу са Законом морају учинити доступним.
Информисање из става 1. овог члана се остварује путем средстава јавног информисања, израдом извештаја и информација за потребе органа Коморе, ако и путем интернет странице Коморе, на начин у роковима утврђеним законом и другим прописима.
Комора је обавезна да на својој интернет страници објави финансијске извештаје у садржају и на начин и у роковима утврђеним Законом.
X. ИЗМЕНЕ И ДОПУНЕ СТАТУТА
Члан 70.
Образложени предлог за измену и допуну Статута подноси Извршни одбор, најмање једна десетина чланова Коморе преко Извршног одбора и председник Коморе.
Одлуку о покретању поступка измене Статута доноси Извршни одбор у року од 15 дана од дана пријема предлога и објављује га на интернет страници Коморе.
Одлука о изменама и допунама Статута доноси се већином гласова свих чланова Коморе.
XI. ПРЕЛАЗНЕ И ЗАВРШНЕ ОДРЕДБЕ
Члан 71.
Избори за органе Коморе одржаће се у року од 60 дана од дана ступања на снагу овог статута.
Члан 72.
Основане организационе јединице Коморе настављају са радом и дужне су да изврше усклађивање својих аката и поступања са законом и статутом у року од 30 дана од дана ступања на снагу овог статута и да у истом року конституишу Савет. 
Члан 73.
Овај статут ступа на снагу по добијању сагласности Министарства и објављујe се у „Службеном гласнику Републике Србије”.
Председник Скупштине,
Саво Загорчић, с.р.