Редакцијски пречишћен текст
 
 
На основу члана 94. став 2. Закона о дивљачи и ловству („Службени гласник РС”, број 18/10),
Министар пољопривреде, трговине, шумарства и водопривреде, доноси
 
ПРАВИЛНИК
о изгледу и садржини службене легитимације и службене значке ловног инспектора, као и о начину коришћења заштитне опреме ловног инспектора
"Службени гласник РС", број 60 од 16. августа 2011, 81 од 24. септембра 2015 - 
др. правилник

Члан 1.
Овим правилником ближе се прописује изглед и садржина службене легитимације и службене значке ловног инспектора, као и начин коришћења заштитне опреме ловног инспектора.
 
Члан 2.
Службена легитимација ловног инспектора (у даљем тексту: службена легитимација) има изглед правоугаоне картице, димензија 54 х 86,6 mm и израђена је од тврдог картона, са доминантним зеленим тоновима.
 
Члан 3.
Предња страна службене легитимације садржи:
1) у горњем делу с леве стране Mали грб Републике Србије, а испод њега једно испод другог уписан текст:
(1) „Република Србија”,
(2) „СЛУЖБЕНА ЛЕГИТИМАЦИЈА ЛОВНОГ ИНСПЕКТОРА”;
2) у горњем делу с десне стране, симетрично од садржине из тачке 1) овог става, место за фотографију формата 25 x 30 mm;
3) испод текста: „СЛУЖБЕНА ЛЕГИТИМАЦИЈА ЛОВНОГ ИНСПЕКТОРА” и места за фотографију, једно испод другог уписан текст:
(1) „Рег. број” са означеним местом за уписивање регистарског броја службене легитимације и у наставку уписан текст: „Бр. службене значке” са означеним местом за уписивање броја службене значке, 
	
(2) „Презиме и име” и у наставку означено место за уписивање презимена и имена ловног инспектора,
(3) „ЈМБГ” и у наставку означено место за уписивање јединственог матичног броја грађана ловног инспектора.
Полеђина службене легитимације садржи:
1) у средини одштампан текст: „Ловни инспектор има права, дужности и овлашћења из чл. 96, 97, 98. и 99. Закона о дивљачи и ловству („Службени гласник РС”, број 18/10)”;
2) испод текста о правима, дужностима и овлашћењима ловног инспектора означено место за уписивање датума издавања службене легитимације, испод којег је уписан текст: „Датум издавања”, у наставку место за печат органа („М.П.”), као и означено место за потпис министра који руководи радом министарства надлежног за послове ловства, испод којег је уписан текст: „Министар”;
3) испод текста: „Датум издавања”, означено место за уписивање својеручног потписа ловног инспектора и текст: „Својеручни потпис”.
Службена легитимација дата је на Обрасцу број 1, који је одштампан уз овај правилник и чини његов саставни део.
 
Члан 4.
Службена значка ловног инспектора (у даљем тексту: службена значка) је овалног облика, димензија 70 х 61 mm и израђена је од метала, полирана и челично сиве је боје (хромирана).
Службена значка садржи:
1) у горњем делу полирану, хромирану, благо лучну траку 
	(у даљем тексту: метална трака) са ћириличким санс-серифним текстом: „РЕПУБЛИКА СРБИЈА” и са словима текста зелене боје; 
	
2) испод металне траке наслања се метални рам, димензија 35 х 7 mm, са ћириличким санс-серифним текстом: „ЛОВНИ ИНСПЕКТОР” и са словима текста зелене боје;
3) у централном делу позлаћен Мали грб Републике Србије, димензија 25 х 14 mm;
4) симетрично лево и десно од Малог грба Републике Србије стилизоване рељефне листове храста зелене боје, које симетрично пресецају траке српске тробојке (црвенa, плавa, бела);
5) у доњем делу лучни полирани, хромирани метални отсечак, са угравираним троцифреним идентификационим бројем, који је црне боје;
6) испод металног отсечка лучну металну полирану траку на којој се налази стилизовано роговље јелена европског.
Службена значка дата је на Обрасцу број 2, који је одштампан уз овај правилник и чини његов саставни део.
 
Члан 5.
Службену легитимацију, односно службену значку издаје министарство надлежно за послове ловства (у даљем тексту: Министарство).
Ако ловни инспектор изгуби, оштети или из других разлога остане без службене легитимације, односно службене значке, без одлагања је оглашава неважећом у „Службеном гласнику Републике Србије” и Министарству подноси захтев за издавање нове службене легитимације, односно службене значке.
Ловни инспектор уз захтев из става 2. овог члана подноси и доказ о оглашавању.
 
Члан 6.
У обављању инспекцијског надзора ловни инспектор користи следећу заштитну опрему: 
	
1) капу/качкет;
2) кошуљу – летњу и зимску;
3) панталоне – летње и зимске;
4) јакну летњу и зимску;
5) заштитне рукавице од природне или синтетичке гуме; 
	
6) ципеле;
7) чизме.
Заштитна опрема из става 1. тач. 1) до 4) овог члана је тамнозелене/маслинастозелене боје.
Заштитну опрему из става 1. овог члана ловни инспектор користи за време вршења службе и не сме да је отуђи. 
	
Заштитна опрема ловног инспектора може да садржи и фотоапарат и двоглед, као и друга средства потребна за рад и заштиту ловног инспектора у вршењу инспекцијског надзора.
 
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. априла 2013. године.
 
 
Број 110-00-00145/2011-09
У Београду, 2. августа 2011. године
Министар,
Душан Петровић, с.р.