На основу члана 2. тачка 2.
Закона о Влади Републике Србије („Службени гласник РС”, бр. 5/91 и 45/93), а у
вези с чланом 10. став 2. Закона о штрајку („Службени лист СРЈ”, број 29/96),
Влада Републике Србије доноси
 
 
УРЕДБУ

о минимуму процеса рада за време штрајка у Јавном предузећу ПТТ 
саобраћаја „Србија”
"Службени гласник РС", број 60 од 19. октобра 2001.
 
 
Члан 1.
Минимум процеса рада за време
штрајка у Јавном предузећу ПТТ саобраћаја „Србија” обухвата послове којима се
обезбеђује пружање услуга значајних за остваривање потреба грађана, предузећа и
других субјеката, дефинисаних Општим условима за вршење поштанских услуга,
Номенклатуром поштанских услуга и посебним уговорима, у следећем обиму:
1) поште одређене за рад недељом и државним празницима раде од 8,00 до
18,00 часова са једном трећином шалтера од укупног броја шалтера предвиђених
организацијом рада поште;
2) поште ван реда и поште у
рангу од првог до четвртог реда, осим пошта наведених у тачки 1), раде радним
даном и суботом са корисницима поштанских услуга у времену од 10,00 до 17,00
часова, а поште од петог до осмог реда, које имају доставу, раде са корисницима
поштанских услуга у времену од 9,00 до 12,00 часова, у данима предвиђеним за
рад поште; 3) достава у свим поштама врши се сваки други радни дан (понедељак, среда, петак), осим специјализоване
доставе, која се врши свакодневно;
4) шалтерске поште од петог до
осмог реда, раде у времену од 8,00 до 12,00 часова у данима прдвиђеним за рад
поште;
5) послови у изменичној пошти,
поштанским центрима и претоварним тачкама, обављају се са једном половином запослених у
радно време које је утврђено у тим организационим деловима;
6) поште на царинским прелазима
и царинским испоставама, поште које се налазе у зградама републичких и савезних
органа (поште затвореног типа), морају радити по предвиђеном радном времену;
7) транспортна средства на
првом и другом транспортном нивоу саобраћају сваког другог дана;
8) превоз међународних закључака обавља се без ограничења.
 
Члан 2.
Генерални директор Јавног
предузећа ПТТ саобраћаја „Србија” одредиће начин обезбеђивања минимума процеса
рада из члана 1. ове уредбе, радна места и број извршилаца који су дужни да
раде и друга питања у складу са законом и колективним уговором.
 
Члан 3.
Ова уредба ступа на снагу осмог
дана од дана објављивања у „Службеном гласнику РС”.
 
05 број
130-13679/2001
У
Београду, 11. октобра 2001. године

Влада
Републике Србије
Потпредседник,

Јожеф
Каса, с.р.