ЗАКОН
о преузимању обавеза акционарског друштва за производњу петрохемијских производа, сировина и хемикалија „ХИП – Петрохемија” Панчево према привредном друштву„Нафтна индустрија Србије” а.д. Нови Сад и претварању тих обавеза у јавни дуг Републике Србије
"Службени гласник РС", број 108 од 29. 
				децембра 2016.
 
Предмет уређивања
Члан 1.
Овим законом уређује се начин и динамика измирења обавеза Републике Србије, које су настале на основу дуга акционарског друштва за производњу петрохемијских производа, сировина и хемикалија „ХИП – Петрохемија” Панчево према привредном друштву „Нафтна индустрија Србије” а.д. Нови Сад (у даљем тексту: НИС а.д. Нови Сад), а у складу са Програмом мера за измиривање обавеза акционарског друштва за производњу петрохемијских производа, сировина и хемикалија „ХИП – Петрохемија” а.д. Панчево према привредном друштву НИС а.д. Нови Сад, по основу испоруке примарног бензина, као и начин обезбеђења средстава за ове намене. 
Износ обавеза и потраживања
Члан 2.
Република Србија преузима као јавни дуг Републике Србије обавезе из члана 1. овог закона, у укупном износу до 105.000.000 eвра, са стањем на дан 30. новембар 2016. године.
Република Србија ће потраживати износ из става 1. овог члана од акционарског друштва за производњу петрохемијских производа, сировина и хемикалија „ХИП – Петрохемија” Панчево, које ће у истом износу евидентирати обавезу према Републици Србији.
Средства за измирење обавеза
Члан 3.
Средства за измирење обавеза из члана 2. овог закона обезбеђују се у буџету Републике Србије.
Начин и динамика измирења обавезa
Члан 4.
Обавезе из члана 2. овог закона према привредном друштву НИС а.д. Нови Сад, Република Србија исплатиће у шест рата према следећој динамици:
– до 31. децембра 2016. године – у висини 20% укупног износа обавезе утврђене у члану 2. овог закона,
– до 15. јуна 2017. године – у висини 16% укупног износа обавезе утврђене у члану 2. овог закона,
– до 15. децембра 2017. године – у висини 16% укупног износа обавезе утврђене у члану 2. овог закона,
– до 15. јуна 2018. године – у висини 16% укупног износа обавезе утврђене у члану 2. овог закона,
– до 15. децембра 2018. године – у висини 16% укупног износа обавезе утврђене у члану 2. овог закона,
– до 15. јуна 2019. године – у висини 16% укупног износа обавезе утврђене у члану 2. овог закона.
Измирење обавеза
Члан 5.
Измирење обавеза према привредном друштву НИС а.д. Нови Сад извршиће Министарство финансија – Управа за јавни дуг, у складу са чланом 4. овог закона, преносом средстава на текући рачун привредног друштва НИС а.д. Нови Сад у динарској противвредности по средњем курсу Народне банке Србије на дан исплате сваке рате обавеза.
Потраживања која привредно друштво НИС а.д. Нови Сад има према Републици Србији из члана 1. овог закона може уступити другом правном или физичком лицу. 
У случају уступања потраживања или дела потраживања привредног друштва НИС а.д. Нови Сад према Републици Србији из члана 1. овог закона другом правном, односно физичком лицу, обавеза Републике Србије према привредном друштву НИС а.д. Нови Сад, се сматра измиреном исплатом средстава из члана 4. овог закона том другом правном, односно физичком лицу.
Исплата из става 3. овог члана, врши се на основу писменог обавештења привредног друштва НИС а.д. Нови Сад, Министарству финансија – Управи за јавни дуг, о уступању потраживања из члана 1. овог закона на друго правно, односно физичко лице. 
Завршна одредба
Члан 6.
Овај закон ступа на снагу наредног дана од дана објављивања у „Службеном гласнику Републике Србије”.