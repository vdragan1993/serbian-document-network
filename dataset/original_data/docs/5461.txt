Редакцијски пречишћен текст
 
 
 
На основу члана 201. став 5. тач. 20) и 21) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14),
Министар грађевинарства, саобраћаја и инфраструктуре доноси
 
ПРАВИЛНИК
о полагању стручног испита у области просторног и урбанистичког планирања, израде техничке документације, грађења и енергетске ефикасности и о издавању и одузимању лиценце за одговорног урбанисту, пројектанта, извођача радова и одговорног планера
"Службени 
				гласник РС", бр. 27 од 18. марта 2015, 92 од 6. новембра 
				2015.
 
I. УВОДНА ОДРЕДБА
Члан 1.
Овим правилником уређују се услови, програм и начин полагања стручног испита у области просторног и урбанистичког планирања, израде техничке документације, грађења и енергетске ефикасности и услови и поступак за издавање и одузимање лиценце за одговорног урбанисту, пројектанта, извођача радова и одговорног планера.
II. УСЛОВИ, ПРОГРАМ И НАЧИН ПОЛАГАЊА СТРУЧНОГ ИСПИТА
1. Услови полагања стручног испита
Члан 2.
Стручни испит могу да полажу лица која имају стечено образовање на мастер академским студијама односно основним академским студијама као и стечено образовање на струковним студијама (основне струковне студије, специјалистичке струковне студије), и средње образовање, грађевинске, архитектонске, машинске, електро, технолошке или друге одговарајуће техничке струке.
Услови на полагање стручног испита, лица из става 1. овог члана стичу са најмање две године радног искуства у струци на одговарајућим пословима, осим ако је другачије прописано овим правилником.
Право на полагање стручног испита за одговорног инжењера за енергетску ефикасност зграда, лица из става 1. овог члана стичу са најмање четири године радног искуства у струци и завршеном обуком из области енергетске ефикасности зграда, у складу са програмом Инжењерске коморе Србије (у даљем тексту: Комора).
Стручни испит који је услов за обављање послова у области просторног планирања, према одредбама овог правилника, полажу лица са завршеним одговарајућим академским студијама на географском факултету – просторно планирање, архитектонском, грађевинском, саобраћајном или шумарском факултету – пејзажна архитектура и другим техничким факултетима, који имају најмање две године радног искуства на пословима израде просторних планова.
Стручни испит који је услов за обављање послова у области урбанистичког планирања, према одредбама овог правилника, полажу лица са завршеним одговарајућим студијама на архитектонском факултету, географском факултету – просторно планирање, грађевинском, саобраћајном или шумарском факултетом – пејзажна архитектуре и другим техничким факултетима, који имају најмање две године радног искуства на пословима израде просторних, односно урбанистичких планова и стручне резултате у обављању тих послова.
Члан 3.
Стручни испит, који се састоји из општег и посебног дела полаже лице које је испунило услове из овог правилника.
Лице које је положило стручни испит према другим прописима полаже само посебни део стручног испита.
Лице које је положило стручни испит предвиђен за нижи степен образовања, а накнадно заврши виши степен образовања, полаже само посебни део стручног испита предвиђен за тај степен образовања.
Стручни испит, према одредбама овог правилника, могу да полажу и страна физичка лица којима је издата лиценца, односно друго овлашћење за обављање стручних послова, према прописима других земаља, под условима реципроцитета.
2. Програм, градиво и правни извори за полагање стручног испита
Члан 4.
Стручни испит полаже се по програму, градиву и правним изворима прописаним овим правилником и састоји се из општег и посебног дела.
2.1. Програм и градиво општег дела стручног испита
Члан 5.
Општи део стручног испита полаже се према јединственом програму.
Општи део стручног испита обухвата проверу познавања основа уставног уређења, радних односа и општег управног поступка.
Општи део стручног испита обухвата следеће градиво:
1) уставно уређење – основи уставног уређења Републике Србије; слободе, права и дужности човека и грађанина; органи Републике Србије; економско и социјално уређење; територијална организација Републике Србије – локална самоуправа; уставност и законитост – уставни суд;
2) радни односи – заснивање радног односа; уговор о раду, радно време, одмори и одсуства; зараде и накнаде; заштита права запослених; одговорност запослених; престанак радног односа; колективни уговори;
3) управни поступак – начела управног поступка; доказивање у управном поступку; решење; жалба и поступање по жалби; коначно, извршно и правоснажно решење; извршење решења.
2.2. Програм и градиво посебног дела стручног испита
Члан 6.
Посебни део стручног испита обухвата проверу познавања закона и других прописа, као и стандарда и норматива који се односе на израду техничке документације и грађење објеката, као и закона и других прописа из области из које лице полаже стручни испит, проверу познавања закона и других прописа, као и стандарда и норматива који се односе на просторно и урбанистичко планирање, односно израду планских докумената, познавања стандарда и норматива који се односе на енергетску ефикасност, као и закона и других прописа којима су уређена питања заштите животне средине, заштите и коришћења природних и културних добара и коришћење грађевинског земљишта.
Посебни део стручног испита обухвата:
1) Писмени део испита:
– израда писменог стручног рада, односно пројекта, односно елабората енергетске ефикасности;
2) Усмени део испита:
– одбрана стручног рада из области израде техничке документације, односно грађења објеката, односно енергетске ефикасности зграда,
– провера познавања закона и других прописа, као и стандарда и норматива који се односе на израду техничке документације и грађење објеката, као и закона и других прописа из области из које лице полаже стручни испит (у даљем тексту: кандидат).
Посебни део стручног испита полаже се према посебно утврђеном програму за одређени степен образовања за сваку област појединачно.
Члан 7.
Усмени део посебног дела стручног испита у области просторног и урбанистичког планирања обухвата:
1) одбрану стручног рада у области просторног планирања, односно стручног рада у области урбанистичког планирања,
2) проверу познавања закона и других прописа, као и стандарда и норматива који се односе на просторно и урбанистичко планирање и израду планских докумената, као и закона и других прописа којима су уређена питања заштите животне средине, заштите и коришћења природних и културних добара и коришћење грађевинског земљишта.
Стручни рад за полагање стручног испита, у области просторног односно урбанистичког планирања, је документација коју је кандидат израдио у оквиру послова које је обављао, односно у чијој изради је учествовао или коју је израдио по теми задатој од стране комисије из члана 9. овог правилника, и то:
1) за област просторног планирања – просторни план;
2) за област урбанистичког планирања – урбанистички план.
Одбрана стручног рада из става 2. овог члана је презентација, објашњење и стручно образлагање методолошких, техничких и других планерских решења садржаних у планским документима, који су били предмет стручног рада.
2.3. Правни извори за полагање стручног испита
Члан 8.
Правни извори за полагање стручног испита су:
1) Устав Републике Србије („Службени гласник РС”, број 98/06);
2) Закон о раду („Службени гласник РС”, бр. 24/05, 61/05, 54/09, 32/13 и 75/14);
3) Закон о општем управном поступку („Службени лист СРЈ”, бр. 33/97 и 31/01 и „Службени гласник РС”, број 30/10);
4) Закон о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14);
5) Закон о јавним путевима („Службени гласник РС”, бр. 101/05, 123/07, 101/11, 93/12 и 104/13);
6) Закон о превозу у друмском саобраћају („Службени гласник РС”, бр. 46/95, 66/01, 61/05, 91/05, 62/06 и 31/11);
7) Закон о основама безбедности саобраћаја на путевима („Службени гласник РС”, бр. 41/09, 53/10, 101/11, 32/13 – УС и 55/14);
8) Закон о железници („Службени гласник РС”, број 45/13);
9) Закон о ваздушном саобраћају („Службени гласник РС”, бр. 73/10, 57/11 и 93/12);
10) Закон о државном премеру и катастру („Службени гласник РС”, бр. 72/09, 18/10 и 65/13);
11) Закон о пољопривредном земљишту („Службени гласник РС”, бр. 62/06, 65/08 – др. закон и 41/09);
12) Закон о водама („Службени гласник РС”, бр. 30/10 и 93/12);
13) Закон о шумама („Службени гласник РС”, бр. бр. 30/10 и 93/12);
14) Закон о заштити животне средине („Службени гласник РС”, бр. 135/04, 36/09 – др. закон, 36/09, 72/09 – др. закон и 43/11 – УС);
15) Закон о стратешкој процени утицаја на животну средину („Службени гласник РС”, бр. 135/04 и 88/10);
16) Закон о процени утицаја на животну средину („Службени гласник РС”, бр. 135/04 и 36/09);
17) Закон о културним добрима („Службени гласник РС”, број 71/94);
18) Закон о електронским комуникацијама („Службени гласник РС”, бр. 44/10, 60/13 – УС и 62/14);
19) Закон о енергетици („Службени гласник РС”, број 145/14);
20) Закон о безбедности и здрављу на раду („Службени гласник РС”, брoj 101/05);
21) Закон о заштити од пожара („Службени гласник РС”, број 111/09);
22) Закон о експлозивним материјама, запаљивим течностима и гасовима („Службени гласник СРС”, бр. 44/77, 45/85 и 18/89 и „Службени гласник РС”, бр. 53/93 – др. закон, 67/93 – др. закон, 48/94 – др. закон и 101/05 – др. закон);
23) Закон о цевоводном транспорту гасовитих и течних угљоводоника и дистрибуцији гасовитих угљоводоника („Службени гласник РС”, број 104/09);
24) Закон о стандардизацији („Службени гласним РС”, број 36/09);
25) Закон о експропријацији („Службени гласник РС”, бр. 53/95, 23/01 – УС и „Службени лист СРЈ”, број 16/01 – УС и „Службени гласник РС”, бр. 20/09 и 55/13 – УС);
26) други прописи, правилници, нормативи и стандарди из области из које кандидат полаже стручни испит.
Правни извори наведени у овом правилнику су обавезни. Кандидати су дужни да прате и користе измене правних извора, укључујући и њихове допуне, које настану после ступања на снагу овог правилника.
3. Начин полагања стручног испита
3.1. Комисија за полагање стручног испита
Члан 9.
Стручни испит се полаже пред Комисијом за полагање стручног испита (у даљем тексту: Комисија) коју образује министар надлежан за послове урбанизма и грађевинарства (у даљем тексту: Министар), у складу са законом којим се уређује планирање и изградња (у даљем тексту: Закон). 
Комисија има председника и два члана који имају заменике.
На предлог председника Комисије за поједине делове испита (предмете) могу се ангажовати испитивачи ван састава Комисије.
О ангажовању испитивача из става 3. овог члана Министар доноси посебно решење. 
Председнику, члановима Комисије и испитивачу припада накнада чија се висина одређује решењем о образовању Комисије.
3.2. Администратвино-стручни и технички послови и трошкови полагања стручног испита
Члан 10.
Административно-стручне и техничке послове везане за полагање стручног испита обавља Комора.
Уговором који закључује министарство надлежно за послове грађевинарства (у даљем тексту: Министарство) и Комора, ближе се уређују питања услова и начина организовања и висине трошкова полагања стручног испита.
Члан 11.
Трошкове полагања стручног испита, односно обуке из области енергетске ефикасности као и трошкове полагања поправног испита, сноси кандидат или привредно друштво, односно друго правно лице у коме је кандидат запослен.
3.3. Пријава за полагање стручног испита
Члан 12.
* Пријаву за полагање стручног испита кандидат подноси Комори.
Пријава из става 1. овог члана садржи:
1) име, очево име и презиме кандидата;
2) датум и место рођења кандидата;
3) податке о пребивалишту;
4) врсту и степен образовања, које је кандидат стекао;
5) назив привредног друштва у коме је кандидат запослен, врсту послова које обавља и године радног искуства;
6) врсту испита за који се кандидат пријављује и у ком испитном року жели да полаже.
Пријава из става 1. овог члана коју подноси страно физичко лице које полаже општи део стручног испита, као и део посебног дела стручног испита у складу са одредбама овог правилника садржи:
1) диплому о завршеним академским односно струковним или другим одговарајућим студијама, односно документ о стеченом образовању;
2) уверење о положеним стручним испитима;
3) доказ о чланству у другој инжењерској комори односно професионалној организацији, односно одговарајуће овлашћење за обављање стручних послова издато према прописима других земаља;
4) доказ о положеном стручном испиту;
5) лиценцу, односно друго овлашћење;
6) референц листу.
Исправе из става 3. овог члана достављају се Комори овог члана у овереном препису на српском језику.
*Службени гласник РС, број 92/2015
 
Члан 13.
Уз пријаву из члана 12. овог правилника кандидат прилаже:
1) извод из матичне књиге рођених;
2) оверен препис дипломе о стеченом образовању;
3) потврду послодавца о врсти послова на којима је кандидат радио и радном искуству.
Као доказ о стручним резултатима на изради планских докумената, кандидат прилаже списак планских докумената, које је израдио, односно у чијој изради је учествовао, оверен од стране привредног друштва, односно другог правног лица.
Кандидат који за свој стручни рад предлаже већ израђену просторну, односно урбанистичку документацију, уз пријаву прилаже и ту документацију, односно извод из те документације.
Члан 14.
Кандидата који је приложио сву документацију прописану овим правилником, Комисија обавештава о испуњености услова за полагање стручног испита и одређује му тему и рок за израду стручног рада, као и рок полагања стручног испита.
Стручни испит одржава се најмање четири пута годишње.
3.4. Стручни рад, оцењивање, полагање испита и издавање уверења
Члан 15.
Стручни рад кандидат израђује под надзором испитивача из чије области је тема писменог рада.
У зависности од области и степена образовања стручни рад:
1) за лица која су стекла образовање на мастер академским студијама (мастер академске студије) – мастер инжењер, састоји се од израде пројекта за грађење захтевних и технички и технолошки специфичних објеката – зграда (категорије В) и инжењерских објеката или захтевних реконструкција за те објекте, пројеката постројења, уређаја, инсталација, израде технолошких пројеката и решења за захтевне и технички и технолошки специфичне индустријске и друге привредне објекте као и других пројеката и документације за изградњу тих објеката;
2) за лица која су стекла образовање на основним академским студијама – дипломирани инжењер или инжењер, односно струковним студијама (основне струковне студије, специјалистичке струковне студије) састоји се од израде пројекта мање захтевних објеката – зграда (категорије Б) и инжењерских објеката или разрада пројекта за извођење за те објекте, мање захтевних постројења, уређаја и инсталација (електро, машински, водовода и канализације и др.), израда технолошких пројеката за мање захтевне објекте или технолошких решења за те објекте и других пројеката и документације за градњу тих објеката;
3) за лица која су стекла средње образовање – техничар, састоји се од израде пројеката за грађење незахтевних објеката – зграда (категорије А) и инжењерских објеката – документације за реконструкцију тих објеката, пројеката унутрашњих инсталација и уређаја, пројеката уређења земљишта, технолошких пројеката и решења за незахтевне објекте и других пројеката и документације за грађење тих објеката.
Члан 16.
Кандидат може приступити полагању посебног дела стручног испита ако је његов писмени рад позитивно оцењен од стране испитивача, односно ако је доставио доказ да је завршио обуку из области енергетске ефикасности.
Кандидат се на стручном испиту оцењује за општи део једном оценом, а за посебни део из сваког предмета посебно.
Коначан успех кандидата на стручном испиту утврђује Комисија.
Успех кандидата на стручном испиту оцењује се оценом „положио” или „није положио”.
Оценом „није положио” оцењује се кандидат који није показао довољан успех из општег дела и у одбрани стручног рада, односно једног предмета из посебног дела испита или ако није показао довољан успех из два предмета посебног дела.
Поправни испит кандидат може полагати у року који не може бити краћи од 30 дана од дана полагања стручног испита.
Ако кандидат не положи поправни испит у два узастопна рока, упућује се на поновно полагање целог испита.
Члан 17.
Ако кандидат не приступи полагању стручног испита или пре почетка полагања изјави да одустаје, сматраће се да није ни полагао испит.
Члан 18.
Ако кандидат неоправдано одустане од започетог полагања стручног испита, сматраће се да испит није положио (самовољан прекид полагања неког дела испита и сл.).
Започето полагање стручног испита може се одложити ако је кандидат, због болести или из других оправданих разлога, био спречен да настави полагање стручног испита.
Захтев за одлагање испита из става 2. овог члана кандидат подноси Комисији.
Члан 19.
О полагању стручног испита води се записник који садржи: име и презиме кандидата; факултет који је завршио; назив привредног друштва или другог правног лица у коме jе кандидат запослен; састав Комисије и име и презиме испитивача; датум и место полагања стручног испита; назив стручног рада; постављена питања; оцену из сваког предмета и коначан успех кандидата; закључак о одлагању или одустанку од испита, као и о упућивању на поправни испит.
Записник потписују председник и чланови Комисије, односно испитивачи.
Члан 20.
На основу записника, кандидату који је положио стручни испит издаје се уверење о положеном стручном испиту за одговарајуће образовање, односно струку и смер.
Уверење из става 1. овог члана садржи:
1) назив Министарства;
2) пропис на основу кога се издаје уверење;
3) име, презиме и место рођења кандидата;
4) врсту послова за које се издаје уверење;
5) регистарски број евиденције;
6) датум издавања уверења;
7) потпис председника Комисије и министра.
Уверење из става 1. овог члана оверава се печатом Министарства.
3.5. Евиденција лица која су положила стручни испит
Члан 21.
Евиденцију лица која су полагала стручни испит води организација из члана 10. овог правилника и по окончању испитног рока, са примерком уверења, доставља је Министарству.
Евиденција садржи податке о кандидату, и то: име и презиме, годину и место рођења, пребивалиште, време полагања стручног испита, као и податке о успеху на испиту и датуму издавања уверења.
III. УСЛОВИ И ПОСТУПАК ЗА ИЗДАВАЊЕ И ОДУЗИМАЊЕ ЛИЦЕНЦЕ
1. Надлежност за издавање и одузимање лиценце 
Члан 22.
Лиценцу за одговорног урбанисту, пројектанта и извођача радова, као и за одговорног планера (у даљем тексту: лиценца) издаје и одузима, у складу са Законом и овим правилником, Комора. 
2. Захтев за издавање лиценце
Члан 23.
* Захтев за издавање лиценце подноси се Комори. 
Захтев из става 1. овог члана садржи нарочито:
1) име и презиме;
2) име једног од родитеља;
3) дан, месец и годину рођења;
4) место рођења, општину, покрајину, републику, државу;
5) пребивалиште и адресу стана.
*Службени гласник РС, број 92/2015
 
Члан 24.
Уз захтев за издавање лиценце прилаже се:
1) фотокопија личне карте;
2) копија дипломе o завршеним академским односно струковним односно другим еквивалентним студијама;
3) копија уверења о положеном стручном испиту;
4) доказ о стручним резултатима (референц листа);
5) препорука најмање два лица којима је издата одговарајућа лиценца, или препорука Коморе на предлог надлежног органа матичне секције;
6) доказ о радном искуству (фотокопија радне књижице или потврда привредног друштва, о радном искуству на одговарајућим пословима).
Уз захтев за издавање лиценце за одговорног извођача радова не прилаже се препорука из става 1. тачка 5) овог члана.
Члан 25.
Лице које је у иностранству стекло високо односно више стручно образовање, поред документације из члана 24. овог правилника, уз захтев за издавање лиценце прилаже и оверену копију дипломе нострификоване у складу са законом.
3. Оцена испуњености услова за издавање лиценце
Члан 26.
У поступку оцене испуњености услова за издавање лиценце, у складу са Законом и овим правилником, Комора утврђује:
1) да ли је подносилац захтева држављанин Републике Србије;
2) да ли подносилац захтева има пребивалиште на територији Републике Србије;
3) да ли је подносилац захтева стекао одговарајуће образовање на академским односно струковним односно другим еквивалентним студијама;
4) да ли је подносилац захтева положио одговарајући стручни испит, односно да ли је испунио услов за вршење одређених послова у складу са законом и правилником;
5) да ли има стручне резултате;
6) да ли подносилац захтева има најмање две одговарајуће препоруке од лица којима је издата лиценца или од Коморе;
7) да ли подносилац захтева има потребно радно искуство у струци.
Члан 27.
Степен и врста стручне спреме, струке, односно смера, стручни резултати и радно искуство који су потребни за издавање одговарајуће лиценце, утврђују се на основу података из члана 24. тач. 2)–6) овог правилника.
На захтев Коморе, подноси се на увид и друга документација којом се потврђује тачност података из чл. 23, 24. и 25. овог правилника.
4. Издавање лиценце
Члан 28.
Лиценца се издаје 
				
у папирној, односно форми електронског документа*
				на предлог матичне секције Коморе или на предлог Комисије коју по потреби образује орган Коморе надлежан за издавање лиценце.
Број чланова, начин рада, састав и друга питања од значаја за рад комисије, одређују се актом о образовању комисије.
Врсте лиценци утврђују се у складу са Законом, овим правилником и статутом Коморе.
Одлука о издавању лиценце доноси се у року од 30 дана од дана подношења потпуног захтева.
*Службени гласник РС, број 92/2015
 
Члан 29.
Ако орган Коморе надлежан за издавање лиценце не поступа у складу са одредбама Закона и овог правилника, надлежно министарство, које врши надзор над извршавањем одредаба Закона и прописа донетих на основу овог закона, може покренути питање одговорности лица које руководи Комором.
5. Одузимање лиценце
Члан 30.
Издата лиценца може се због несавесног обављања послова решењем одузети и то:
1) ако се накнадном провером утврди да је лиценца издата на основу неистинитих података;
2) ако лице, коме је издата лиценца, буде осуђено на безусловну казну затвора у трајању од најмање шест месеци за кривично дело против службене дужности или из користољубља, или за дело учињено обављањем послова за које му је издата лиценца;
3) ако је лицу, коме је издата лиценца, изречена мера безбедности забране вршења одређених послова за које му је издата лиценца;
4) ако се утврди да лице, у вршењу послова за које му је издата лиценца, поступа на противправан, неморалан и недостојан начин (корупција, фалсификат и сл.).
Члан 31.
Издата лиценца може се, због нестручног обављања стручних послова решењем одузети, и то:
1) ако се утврди да лице, коме је издата лиценца, није израдило у складу са законом и општим планским документима просторни или урбанистички план;
2) ако се утврди да лице, коме је издата лиценца, није израдило пројекат за грађевинску дозволу у складу са просторним, односно урбанистичким планом, законом и прописима донетим на основу закона;
3) ако се утврди да пројекат за грађевинску дозволу, лице коме је издата лиценца није израдило у складу са локацијским условима;
4) ако се утврди да пројекат за извођење главни пројекат на основу кога се објекат гради, лице коме је издата лиценца није израдило у складу, са грађевинском дозволом;
5) ако се утврди да је лице, коме је издата лиценца, израдило идејни или пројекат за грађевинску дозволу, односно потписало извештај о извршеној техничкој контроли пројекта за грађевинску дозволу и исправност пројекта за грађевинску дозволу потврдило на самом пројекту, односно потписало извештај о извршеној стручној контроли генералног или идејног пројекта, супротно закону и прописима донетим на основу закона, техничким стандардима и нормативима;
6) ако се утврди да лице коме је издата лиценца, а које руководи грађењем објекта, гради објекат без грађевинске дозволе, решења о одобрењу извођења радова (за објекте из члана 145. Закона) пријаве почетка извођења радова, односно пројекта за извођење на основу кога се изводе радови на грађењу објекта;
7) ако се утврди да лице коме је издата лиценца, а које руководи грађењем објекта, не гради објекат према пројекту за извођење (одступање од пројекта у погледу квалитета, габарита, или техничке сигурности објекта);
8) ако се утврди да лице, коме је издата лиценца, у вршењу стручног надзора поступа супротно Закону и прописима донетим на основу закона;
9) ако се утврди да лице коме је издата лиценца, не води грађевински дневник или да није обезбедило књигу инспекције;
10) ако се утврди да лице коме је издата лиценца није применило важеће прописе и услове којима се обезбеђује заштита животне средине, заштита живота и здравља људи, заштита од пожара као и заштита природе и културно-историјских добара;
11) ако се утврди да је лице, коме је издата лиценца, потписало стручно мишљење које није засновано на доказима и правилима струке, односно које је супротно закону и прописима донетим на основу закона;
12) ако се утврди да лице коме је издата одговарајућа лиценца, као одговорно лице обавља послове за које не поседује лиценцу, а за чије обављање је прописана лиценца;
13) ако се утврди да је лице, коме је издата лиценца, нетачно или супротно закону пренело на терен податке из урбанистичких и других планова и пројеката;
14) ако се утврди да лице које учествује у вршењу техничког прегледа, поступа супротно закону, односно прописима донетим на основу закона.
Члан 32.
Издата лиценца може се одузети за период од шест месеци до пет година.
Решење о одузимању лиценце доноси орган Коморе надлежан за издавање лиценце на основу одлуке Суда части којом је изречена мера за повреду професионалних стандарда и норматива.
Решење из става 2. овог члана, поред података прописаних законом, садржи и констатацију да лице коме је одузета лиценца по истеку утврђеног рока може поднети захтев за издавање нове лиценце под условима и у поступку прописаним овим правилником.
Члан 33.
Свако заинтересовано лице може поднети образложену иницијативу за покретање поступка за одузимање лиценце.
Решење из члана 32. овог правилника доноси се у року од 30 дана од дана доношења коначне одлуке Суда части о одузимању лиценце.
IV. ПРЕЛАЗНЕ И ЗАВРШНЕ ОДРЕДБЕ
Члан 34.
Започето полагање стручног испита завршиће се по прописима који су важили до дана ступања на снагу овог правилника.
Започети поступци за издавање и одузимање лиценце завршиће се по прописима који су важили до дана ступања на снагу овог правилника.
Члан 35.
Даном ступања на снагу овог правилника престају да важе: 
1) Правилник о условима, програму и начину полагања стручног испита у области просторног и урбанистичког планирања, израде техничке документације и грађења („Службени гласник РС”, бр. 4/10, 21/10 и 14/12);
2) Правилник о условима и поступку за издавање и одузимање лиценце за одговорног урбанисту, пројектанта, извођача радова и одговорног планера („Службени гласник РС”, бр. 116/04 и 69/06).
Члан 36.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-00038/2015-07
У Београду, 16. марта 2015. године
Министар,
проф. др Зорана Михајловић, с.р.