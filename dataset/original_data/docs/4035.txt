На основу члана 15. став 2, члана 18. став 5. и члана 21. став 8. Закона о метрологији („Службени гласник РС”, број 30/10) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),
Министар привреде доноси
 
ПРАВИЛНИК 
о алкохолометрима 
"Службени 
				гласник РС", број 39 од 9. априла 2014.
 
Предмет
Члан 1.
Овим правилником ближе се прописују захтеви за алкохолометре, њихово означавање, начин утврђивања испуњености тих захтева, методе мерења, као и начин и услови оверавања алкохолометара.
Примена
Члан 2.
Овај правилник примењује се на алкохолометре за одређивање запреминског (процентуалног) садржаја алкохола у течностима које су производ алкохолног врења.
Значење појединих израза
Члан 3.
Поједини изрази који се употребљавају у овом правилнику имају следеће значење:
1) алкохолометар је стаклено мерило сталне масе за одређивање садржаја алкохола у течностима на референтним температурама; 
2) садржај алкохола је запремински процентуални садржај алкохола у течностима који је производ алкохолног врења;
3) грешка мерења је измерена вредност коју приказује алкохолометар умањена за референтну вредност мерене величине; 
4) највећа дозвољена грешка мерења (у даљем тексту: НДГ) је екстремна вредност грешке мерења у односу на познату референтну вредност запреминског садржаја алкохола, прописана овим правилником;
5) алкохолометарска скала је скала алкохолометра која приказује садржај алкохола;
6) термометарска скала је скала термометра уграђеног у алкохолометар која приказује температуру испитиване течности;
7) референтна температура је температура течности у коју се урања алкохолометар коју наводи произвођач, односно за коју је алкохолометар пројектован и израђен.
Други изрази који се употребљавају у овом правилнику, а нису дефинисани у ставу 1. овог члана имају значење дефинисано законом којим се уређује метрологија.
Члан 4.
Алкохолометри приказују садржај алкохола у течностима на референтној температури. 
Садржај алкохола у течностима изражава се у процентима (%). 
Захтеви
Члан 5.
Референтна температура алкохолометара је 15 ºС или 20 ºС.
Алкохолометри имају уграђен термометар са скалом у степенима Целзијуса (ºС). 
Члан 6. 
Алкохолометар се пројектује и израђује тако да његова грешка мерења није већа од следећих вредности НДГ: 
1) на алкохолометарској скали са поделом на:
(1) целе проценте:
– ± 0,80%, ако је опсег скале 100%;
– ± 0,40%, ако је опсег скале мањи од 100%;
(2) половине процента: ± 0,25%; 
(3) петине процента: ± 0,15%;
(4) десетине процента: ± 0,10%;
2) на термометарској скали са поделом на:
(1) целе степене: ± 0,40 ºС;
(2) половине степена: ± 0,25 ºС;
(3) петине степена: ± 0,15 ºС;
(4) десетине степена: ± 0,10 ºС.
Члан 7.
Алкохолометар се израђује од стакла које је без унутрашњег напрезања. 
Вретено и тело алкохолометра се израђују од безбојног и термички обрађеног стакла.
Члан 8.
Алкохолометарска и термометарска скала се израђују од папира, млечног стакла или одговарајуће пластичне масе, тако да су подела и ознаке изражене бројевима на скалама јасне и прегледне.
Алкохолометарска и термометарска скала су неодвојиво причвршћене за тело алкохолометра.
Термометарска скала налази се испод алкохолометарске скале, а њен горњи крај је удаљен најмање 15 mm од места где се тело алкохолометра сужава и прелази у вретено алкохолометра. Најмања удаљеност доњег краја поделе термометарске скале од колена капиларе износи 3 mm.
На алкохолометарској и термометарској скали не налазе се споредне скале.
Члан 9.
Алкохолометар је симетричан у односу на своју уздужну осу. 
Нормални попречни пресеци тела и вретена алкохолометара су кружни, с тим да су нормални пресеци вретена исти целом његовом дужином. 
Члан 10.
Алкохолометри уроњени у течности пливају вертикално и кад су уроњени до најмањег подељка скале.
Црте поделе на алкохолометарској скали су у равнима које су нормалне на уздужну осу алкохолометра, а њихова дужина износи најмање једну четвртину обима вретена.
Црте поделе на термометарској скали налазе се са обе стране капиларе термометра и њихова дужина износи најмање 1 mm.
Свака друга, пета или десета црта поделе на алкохолометарској и термометарској скали дужа је од осталих црта. 
Горња црта поделе на алкохолометарској скали је најмање 5 mm испод места где почиње равномерни пресек вретена, а најмање 20 mm од врха вретена. 
Доња црта поделе удаљена је најмање 3 mm од места где вретено прелази у тело алкохолометра.
Члан 11.
Размак између црта поделе на алкохолометарској скали који одговара једном проценту на алкохолометарској скали, ако је доња граница мерног опсега 10%, износи:
1) најмање 2 mm, ако је подела на целе проценте;
2) најмање 3 mm, ако је подела на половине процента;
3) најмање 5 mm, ако је подела на петине процента;
4) најмање 8 mm, ако је подела на десетине процента.
Изузетно од одредбе из става 1. тачка 2) овог члана, ако је опсег скале алкохолометра са поделом на половине процента већи од 50%, размак између црта поделе који одговара једном проценту износи најмање 2 mm.
Размак између црта поделе на алкохолометарској скали који одговара једном проценту на алкохолометарској скали, ако је доња границе мерног опсега испод 10%, износи:
1) најмање 4 mm, ако је подела на целе проценте;
2) најмање 8 mm, ако је подела на половине процента.
На алкохолометрима са горњом границом мерног опсега од 100% и поделом на алкохолометарској скали на целе проценте, размак између црта поделе који одговара једном проценту износи најмање 1 mm.
Члан 12.
Размак између црта поделе на термометарској скали износи:
1) најмање 1 mm, ако је подела на 0,5 ºС;
2) најмање 0,7 mm, ако је подела на 0,2 ºС или 0,1 ºС.
Члан 13.
За отежавање алкохолометара употребљава се сачма која је учвршћена у тело алкохолометра помоћу везивног средства или је смештена у посебној комори. Као везивно средство користи се восак или лак. Везивна средства не могу се топити на температурама нижим од 40 ºС. 
Сачма за отежавање алкохолометра смешта се тако да не омета његов правилан рад.
Члан 14.
Уз сваки алкохолометар доставља се упутство за употребу, као и одговарајуће редукционе таблице ради одређивања садржаја алкохола на температурама различитим од референтне температуре.
Члан 15.
На алкохолометар се постављају следећи натписи и ознаке:
1) назив мерила: алкохолометар;
2) ознака мерне јединице: (% vol,% mas);
3) референтна температура: 15 ºС или 20 ºС;
4) пословно име или знак, односно назив произвођача; 
5) производна ознака алкохолометра (тип, односно модел алкохолометра); 
6) година производње и серијски број алкохолометра;
7) ознака јединице температуре: ºС, на термометарској скали. 
Натписи и ознаке из става 1. овог члана постављају се тако да буду видљиви, читљиви и неизбрисиви, односно да их није могуће уклонити без трајног оштећења.
Члан 16.
Алкохолометар подлеже првом оверавању у складу са законом којим се уређује метрологија и прописима донетим на основу тог закона.
Начин утврђивања испуњености захтева
Члан 17.
Прво оверавање алкохолометара обухвата:
1) проверу упутства за употребу алкохолометра у погледу његове потпуности и јасности описа поступка мерења;
2) визуелни преглед алкохолометра;
3) испитивање тачности алкохолометарске скале;
4) испитивање тачности термометарске скале. 
Алкохолометри се оверавају појединачно.
Начини и услови оверавања алкохолометра дати су у Прилогу 1 – Оверавање алкохолометра, који је одштампан уз овај правилник и чини његов саставни део.
Уколико се у поступку оверавања потврди усаглашеност алкохолометра са захтевима овог правилника, издаје се уверење о оверавању мерила, а алкохолометар се не жигоше.
Завршне одредбе
Члан 18.
Даном ступања на снагу овог правилника престају да важе Правилник о метролошким условима за алкохолометре („Службени лист СФРЈ”, број 6/85) и Метролошко упутство за преглед алкохолометара („Гласник СЗМДМ”, број 2/85).
Члан 19.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-66/2013-07
У Београду, 24. марта 2014. године
ПО Председника Владе
Број 035-00-4/2014-01 од 29. јануара 2014. године
Министар, 
Игор Мировић, с.р.
 
ПРИЛОГ 1
ОВЕРАВАЊЕ АЛКОХОЛОМЕТРА
1. ОПШТЕ ОДРЕДБЕ
1.1. Услови оверавања
Алкохолометри се оверавају у следећим условима:
1) температура околине треба да буде у границама 15 ºС ± 5 ºС или 20 ºС ± 5 ºС, зависно од референтне температуре алкохолометра који се оверава са дозвољеним променама температуре у току мерења до ± 1 ºС. Радна просторија има уређај за климатизацију; 
2) термостат одржава константну температуру течности за оверавање у границама ± 0,5 ºС;
3) опрема у складу са одељком 2. овог прилога;
4) у радној просторији за оверавање алкохолометара налази се:
– лабораторијски сто, писаћи сто и столица за рад радника који врши оверавање;
– ормани и полице за смештај алкохолометара, течности за оверавање и остала потребна опрема за оверавање алкохолометара;
– дигестор за извлачење загађеног ваздуха (за рад са отровним испарљивим течностима);
– мокри чвор.
1.2. Следивост
Еталонски алкохолометри и мерни уређаји који се користе у поступку оверавања алкохолометра еталонирају се ради обезбеђивања следивости до националних или међународних еталона.
2. ОПРЕМА И МАТЕРИЈАЛ ЗА ОВЕРАВАЊЕ
2.1. Опрема за оверавање алкохолометара састоји се од:
1) гарнитуре еталонских алкохолометара;
2) стаклених цилиндара;
3) термостата или воденог купатила;
4) лабораторијских термометара;
5) лењира са нонијусом;
6) апарата за испитивање унутрашњег напрезања у стаклу;
7) статива, левкова и мешалица.
2.1.1. Гарнитура еталонских алкохолометара има мерни опсег већи од мерног опсега овераваног алкохолометра.
Најмања подела скале сваког еталонског алкохолометра је мања од одговарајуће поделе овераваног алкохолометра. 
2.1.2. Стаклени цилиндри се пуне течношћу у којој се оверавају алкохолометри. Стаклени цилиндри су израђени од стакла без дефеката услед којих би могло настати кривљење слике при очитавању. Основица ових цилиндара је израђена тако да обезбеђује стабилност при раду. Димензије цилиндра за оверавање алкохолометара су различите, при чему су испуњени следећи услови:
1) пречник цилиндра је најмање 20 mm дужи од пречника тела алкохолометра, ако се оверавају један по један, а ако се истовремено врши оверавање више алкохолометара, растојање међу суседним алкохолометрима износи најмање 25 mm;
2) висина цилиндра је толика да при урањању алкохолометара у течности, чија запреминска маса одговара крајњој горњој црти поделе, њихово дно буде најмање 25 mm удаљено од унутрашњег цилиндра.
2.1.3. Термостат за термостатирање течности у којој се оверавају алкохолометри остварује и одржава температуру са дозвољеним одступањем ± 0,5 ºС од задатих вредности.
2.1.4. Лабораторијски термометри користе се за испитивање термометара уграђених у тело алкохолометра. Мерни опсег ових термометара износи од 0 ºС до 50 ºС, а најмањи подељак 0,1 ºС. По правилу се користе стаклени термометри, а могу се користити и други термометри под условом да имају поделу једнаку или мању од 0,1 ºС. 
2.1.5. Лењир са нонијусом са најмањим подељком од 0,05 mm користи се за проверу линеарних димензија алкохолометра.
2.1.6. Уређај за испитивање унутрашњег напрезања у стаклу даје слику напона у стаклу користећи поларизовану светлост.
2.1.7. Стативи који служе за држање алкохолометара у току поступка оверавања израђени су од дрвета, метала или неке одговарајуће пластичне масе. Мешалице за течност израђене су од стакла или метала. Најпогоднији облик мешалице је штапић, на једном крају кружно савијен у раван која је нормална на његов прави део.
2.2. За оверавање алкохолометара користе се раствори вода-етил-алкохол са садржајем алкохола који одговара овераваној црти поделе на скали алкохолометра.
2.2.1. За припрему раствора за оверавање алкохолометара употребљава се следећа опрема:
1) мерни цилиндри, пипете, чаше, левци;
2) филтрир-папири;
3) стаклене боце са шлифовним запушачима запремине 2 L;
4) ланене крпе;
5) маркери за писање по стаклу.
2.2.2. Раствори за оверавање алкохолометара се припремају од дестиловане воде и пречишћеног етил-алкохола.
Чисте полазне течности одмеравају се мерним цилиндрима, сипају у чист стаклени цилиндар и пажљиво промешају. Течност за оверавање треба да буде чиста.
Ако је течност видљиво упрљана, треба је профилтрирати кроз филтрир – папир постављен у стаклени левак.
Профилтриране течности за оверавање су хомогене и не садрже ваздушне мехуриће. 
Раствори спремни за употребу чувају се у затвореним боцама.
3. ПРИПРЕМА ЗА ОВЕРАВАЊЕ
3.1. Пре оверавања врше се следеће припремне радње:
1) чишћење и сушење алкохолометара;
2) чишћење стакленог цилиндра;
3) припрема помоћне опреме за оверавање.
3.1.1. Алкохолометар се, пре урањања у течност, пажљиво чисти прањем у дестилованој води, а ако је алкохолометар замашћен, пере се у 96% алкохолу. После прања, алкохолометар се пажљиво ставља у сталак да би за време од 5 min до 10 min примио температуру околине. Ако на алкохолометру остану капљице, бришу се чистом ланеном крпом. При брисању избегава се дуготрајно трљање да не би дошло до појаве статичког електрицитета.
Чисти и осушени алкохолометри се не додирују рукама, а при урањању у течност за оверавање хватају се за завршни део вретена изнад скале.
3.1.2 Стаклени цилиндар у коме се врши оверавање алкохолометра, пре сипања течности за оверавање, пере се хром-сумпорном киселином или концентрованом сумпорном киселином, испира са доста дестиловане воде и брише чистом ланеном крпом. На крају се цилиндар испере малом количином течности за оверавање.
3.1.3. Мешалице су чисте и суве.
4. НАЧИН ОВЕРАВАЊА
4.1. Визуелним прегледом се утврђује да ли облик, конструкција, натписи и ознаке на алкохолометру испуњавају захтеве из чл. 7–15. овог правилника.
4.2. Испитивање тачности алкохолометарске скале обухвата утврђивање приказивања овераваног алкохолометра и поређење са приказивањем одговарајућег еталонског алкохолометра при истовременом урањању у течност за оверавање, у најмање три мерне тачке дуж опсега алкохолометра. Проверава се да ли је грешка мерења алкохолометра у границама НДГ прописаних овим правилником.
4.2.1. Пре почетка испитивања потребно је:
1) припремити алкохолометре, цилиндричне судове, мешалицу и остали помоћни прибор на начин описан у одељку 3. овог прилога;
2) претходно припремљене течности за оверавање пренети са места на коме се чувају на место на коме се врши оверавање;
3) обезбедити да се температура течности у цилиндру не разликује од температуре околине за више од 1 ºС;
4) у записник о оверавању унети све податке о оверавању алкохолометра.
4.2.2. У стаклени цилиндар пажљиво, низ зидове, сипа се течност за оверавање тако да се не формирају ваздушни мехурићи. Затим се течност пажљиво промеша кретањем мешалице одозго наниже, непосредно пре урањања. Притом се обухвата цео стуб течности тако да се не унесу мехурићи ваздуха. За потпуно мешање течности довољно је пет до седам покрета мешалицом.
4.2.3. У течност се најпре урони алкохолометар који се оверава, а затим еталонски алкохолометар. Алкохолометар се урања полако до око 3 mm испод овераване црте поделе, а затим се алкохолометар пусти да слободно плива. Ако при урањању алкохолометар остане непокретан, подиже се око 4 mm и поново пусти. 
Ако су вретено алкохолометра и површина течности чисти, облик мениска остаје исти при осциловању алкохолометра око равнотежног положаја. Промењени облик мениска знак је да алкохолометар није добро очишћен или да је површина течности нечиста. То долази до изражаја нарочито код течности са већим површинским напоном.
Ако алкохолометар тоне више него што треба, извлачи се из течности и поново припрема за проверу на начин описан у тачки 3.1.1. овог прилога, а затим опет урања у течност за оверавање.
4.2.4. Алкохолометар уроњен у течност плива у њој вертикално, не додирујући зидове цилиндра или друге алкохолометре. Одступање алкохолометра од вертикалног положаја јесте разлика очитавања на крајевима црте поделе. Ако је та разлика већа од 10% вредности најмањег подељка скале, алкохолометар се не може оверити и забрањује се његова употреба.
4.2.5. Очитавање приказивања алкохолометра врши се око 3 min после урањања у течност. За то време пази се да алкохолометар не додирује зидове цилиндра или друге алкохолометре.
Очитавање са скале еталонских алкохолометара врши се увек у нивоу течности, као и код осталих алкохолометара. Ако то није могуће кад је течност непровидна, очитавање се врши по горњем крају мениска, а крајњи резултат мерења се добија урачунавањем корекције због мениска.
Кад се очитавање врши по доњем крају мениска, тј. у нивоу течности, поглед се усмерава испод нивоа течности, тако да се основа мениска види у облику елипсе. Затим поглед треба постепено дизати све док елипса не пређе у праву линију пројектовану на скалу алкохолометра.
Кад се очитавање врши по горњем крају мениска, посматра се место додира горњег краја мениска са вретеном алкохолометра. Поглед се управља мало изнад нивоа течности. Линија додира течности са вретеном алкохолометра је правилна и хоризонтална. Одступање показује да алкохолометар није добро припремљен за оверавање или да је површински слој течности нечист. У том случају алкохолометар се поново пере, а течност се профилтрира.
4.2.6. Ако се посматрана линија мениска (његов доњи или горњи део) при очитавању поклапа се једном од црта поделе на скали, записује се приказивање које одговара тој црти. Кад се линија налази између две суседне црте поделе, видљиви део изнад линије мениска се прорачунава у десетим деловима најмање поделе. На скали на којој је најмање растојање мање од 1 mm очитавање се процењује на 1/4 подељка.
Приказивање на првој овераваној црти поделе се записује.
4.2.7. Алкохолометри који се изваде из водено-алкохолног раствора концентрације изнад 70% бришу се чистом сувом крпом, после чега се сматра да су спремни за оверавање следеће црте поделе на скали.
4.2.8. При истовременом испитивању до пет алкохолометара у стаклени цилиндар се урањају, један по један, алкохолометри који се оверавају и, на крају, еталонски алкохолометар. Испитивање се врши на исти начин као испитивање једног алкохолометра.
4.2.9. Грешка мерења овераваног алкохолометара представља разлику између вредности приказивања тог алкохолометра и кориговане вредности приказивања еталонског алкохолометра за грешку која је наведена у његовом уверењу о еталонирању.
4.2.10. НДГ приказивања алкохолометара су дате у члану 6. тачка 1) овог правилника. 
4.3. Испитивање тачности термометарске скале обухвата утврђивање приказивања термометра уграђеног у оверавани алкохолометар и поређење са приказивањем одговарајућег еталонског термометра при истовременом урањању у течност за оверавање. Проверава се да ли је грешка мерења уграђеног термометра у границама НДГ прописаних овим правилником.
4.3.1. Грешка мерења термометра уграђеног у алкохолометар представља разлику између вредности коју приказује тај термометар и кориговане вредности приказивања еталонског термометра за грешку која је наведена у његовом уверењу о еталонирању.
4.3.2. НДГ приказивања термометра уграђеног у алкохолометар су дате у члану 6. тачка 2) овог правилника.
4.4. Резултати оверавања се уносе у записник о оверавању, који садржи следеће податке:
1) тип алкохолометра;
2) серијски број и годину производње;
3) назив подносиоца захтева који је поднео захтев за оверавање алкохолометра;
4) мерни опсег;
5) најмању вредност подељка;
6) врсту течности у којој се врши оверавање;
7) референтну температуру;
8) резултат визуелног прегледа;
9) приказивање овераваног алкохолометра у запреминским процентима;
10) приказивање еталонског алкохолометра у запреминским процентима;
11) грешку алкохолометра;
12) резултат испитивања термометра уграђеног у алкохолометар;
13) алкохолометар задовољава – не задовољава захтеве прописане овим правилником;
14) датум оверавања;
15) име и потпис метролога који је вршио оверавање.