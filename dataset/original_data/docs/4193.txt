Редакцијски пречишћен текст
 
На основу члана 6. став 1. Закона о техничким захтевима за производе и оцењивању усаглашености („Службени гласник РС”, број 36/09),
Министар за инфраструктуру и енергетику доноси
 
ПРАВИЛНИК
о прегледима опреме под притиском током века употребе

"Службени гласник РС", бр. 87 од 
	21. новембра 2011, 75 од 25. августа 2013.
 
Члан 1.
Овим правилником прописују се захтеви за безбедност опреме под притиском и једноставних посуда под притиском (у даљем тексту: опреме под притиском) током века употребе, редовни и ванредни прегледи на месту коришћења, поступци и рокови прегледа и испитивања опреме под притиском у употреби и захтеви које мора да испуни тело за оцењивање усаглашености да би било именовано за разврставaње опреме под притиском или прегледе и испитивања опреме под притиском.
Члан 2.
У складу са законом којим се уређују технички захтеви за производе и оцењивање усаглашености власник/корисник опреме под притиском може да стави у употребу, односно да омогући употребу опреме под притиском само ако су извршени прописани прегледи и испитивања којима је потврђена њена безбедност у складу са захтевима овог правилника.
Када власник и корисник нису исто лице њихови међусобни односи везани за коришћење опреме под притиском, чување документације и сви прописани захтеви за исправно и безбедно коришћење опреме под притиском уређују се уговором. 
	
Уградња опреме под притиском може да се изврши само на основу пројектне документације технолошке целине у чијем саставу се опрема налази.
Члан 3.
Поједини изрази употребљени у овом правилнику имају следеће значење:
1) власник – физичко или правно лице са седиштем, односно пребивалиштем или боравиштем у Републици Србији које је власник опреме под притиском и које је одговорно за спровођење захтева у складу са овим правилником;
2) корисник – физичко или правно лице које за своје потребе употребљава опрему под притиском у сврху за коју је намењена;
3) евиденција опреме под притиском – попис опреме под притиском високог нивоа опасности;
4) документација опреме под притиском – скуп докумената који садржи исправе везане за оцењивање усаглашености, евиденциони лист опреме под притиском, ревизиони лист о прегледима и испитивањима опреме под притиском, техничку документацију опреме под притиском и по потреби пројектну документацију технолошке целине у којој се опрема под притиском налази;
5) реконструкција опреме под притиском – извођење радова на опреми под притиском којима се утиче на чврстоћу и стабилност, мењају конструктивни делови, технолошки процес, мења спољашњи изглед, повећава број функционалних јединица и утиче на безбедности људи, материјалних добара и околине;
6) санација опреме под притиском – извођење радова на опреми под притиском којима се врши поправка опреме, односно замена конструктивних делова опреме која је под притиском, којима се не мења спољашњи изглед и не утиче на безбедности људи, материјалних добара и околине. 
	
Члан 4.*
Опрема под притиском се с обзиром на опасност по здравље људи и 
	безбедност разврстава у два нивоа опасности:*
1) опрема под притиском ниског нивоа опасности;*
2) опрема под притиском високог нивоа опасности.*
Разврставање опреме под притиском која се по први пута ставља у 
	употребу или која је у употреби обавља именовано тело за разврставање опреме 
	под притиском и попуњава евиденциони лист.*
Минимални критеријуми за именовање тела за разврставање опреме под 
	притиском дати су у Прилогу II – Минимални критеријуми које морају да 
	задовоље именована тела, који је одштампан уз овај правилник и чини његов 
	саставни део (у даљем тексту: Прилог II) .*
Разврставање опреме под притиском обавља се према врсти опреме под 
	притиском, групи флуида и радних и пројектних карактеристика у складу са 
	захтевима из Прилога I – Подела опреме под притиском према нивоу опасности, 
	који је одштампан уз овај правилник и чини његов саставни део (у даљем 
	тексту: Прилог I).*
У складу са законом којим се уређују технички захтеви за производе и 
	оцењивање усаглашености именовано тело за разврставање опреме под притиском 
	министарству надлежном за послове енергетике доставља информацију о 
	извршеном разврставању опреме под притиском.*
*Службени гласник РС, број 75/2013
Члан 5.
Прегледи и испитивања опреме под притиском ниског нивоа опасности спроводе се у временским размацима које је прописао произвођач опреме, о чему се води писана евиденција.
Преглед и испитивање опреме под притиском ниског нивоа опасности 
	обавља сам власник/корисник, а може ангажовати и именовано тело за прегледе 
	и испитивања опреме под притиском.*
Документација опреме под притиском ниског нивоа опасности чува се до њеног трајног стављања ван употребе.
О стављању у употребу опреме под притиском ниског нивоа опасности не мора се обавештавати именовано тело за прегледе и испитивања опреме под притиском.
*Службени гласник РС, број 75/2013
Члан 6.
Пре стављања опреме под притиском високог нивоа опасности у употребу на месту коришћења, у складу са законом којим се уређују технички захтеви за производе и оцењивање усаглашености, подноси се именованом телу за прегледе и испитивања опреме под притиском захтев за први преглед опреме под притиском. Уз захтев за први преглед прилажу се:
1) исправе о усaглашености опреме под притиском са битним захтевима прописаним техничким прописима којим су прописани технички захтеви за опрему под притиском и једноставне посуде под притиском;
2) техничка документација добијена од произвођача предметне опреме под притиском;
3) пројектна документација технолошке целине у коју је предметна 
	опрема под притиском уграђена.*
Именовано тело за прегледе и испитивања опреме под притиском обавештава се о свакој промени података из евиденционог листа опреме под притиском високог нивоа опасности. 
	
Рок за периодични преглед опреме под притиском високог нивоа опасности почиње да тече даном стављања те опреме под притиском у употребу.
Опрема под притиском високог нивоа опасности може се ставити у употребу само после извршеног првог прегледа у складу са чланом 8. став 2. овог правилника.
*Службени гласник РС, број 75/2013
Члан 7.
У складу са законом којим се уређују технички захтеви за производе и оцењивање усаглашености прегледе и испитивања опреме под притиском високог нивоа опасности обавља именовано тело за прегледе и испитивања опреме под притиском које испуњава захтеве из Прилога II.
Именовано тело за прегледе и испитивања опреме под притиском може обављати и послове прегледа и испитивања опреме под притиском ниског нивоа опасности.
Члан 8.
Приликом прегледа и испитивања опреме под притиском, именовано тело за прегледе и испитивања опреме под притиском проверава да ли су испуњени захтеви за безбедан рад опреме под притиском. 
	
О свим прегледима и испитивањима именовано тело за прегледе и 
	испитивања опреме под притиском саставља записник о прегледима и 
	испитивањима уз који прилаже налазе и резултате прегледа и испитивања и 
	оверава ревизиони лист прегледа опреме под притиском из Прилога IV – 
	Евиденциони и ревизиони лист опреме под притиском, који је одштампан уз овај 
	правилник и чини његов саставни део (у даљем тексту: Прилог IV). Уколико су 
	уз преглед рађена додатна испитивања она морају бити наведена у записнику и 
	документована.*
У складу са законом којим се уређују технички захтеви за производе и оцењивање усаглашености именовано тело за прегледе и испитивања опреме под притиском министарству надлежном за послове енергетике доставља информације о извршеним прегледима и испитивањима опреме под притиском.
Сви недостаци на опреми под притиском уочени током прегледа и испитивања наводе се у записнику заједно са корективним мерама за њихово отклањање.
Опрема под притиском је безбедна за рад када се прегледом и испитивањима потврде битни захтеви прописани техничким прописима којим су прописани технички захтеви за опрему под притиском и једноставне посуде под притиском и захтеви из пројектне документације технолошке целине.
*Службени гласник РС, број 75/2013
Члан 9.
Први преглед пре пуштања* опреме под притиском високог нивоа опасности у рад обавља именовано тело за прегледе и испитивања опреме под притиском и при том проверава следеће:
1) исправе о усаглашености опреме под притиском;
2) техничку документацију за предметну опрему достављену од произвођача;
3) да ли су испуњени захтеви за постављање, пуштање у рад, употребу и одржавање предметне опреме под притиском у складу са пројектном документацијом и захтевима произвођача;
4) усаглашеност сигурносних уређаја са утврђеним захтевима произвођача опреме под притиском и пројектном документацијом; 
	
5) брисана је (види члан 5. Правилника - 75/2013-18)
Именовано тело за прегледе и испитивања опреме под притиском саставља записник о свим утврђеним недостацима на опреми под притиском 
	и обавези предузимања одговарајућих корективних мера за њихово отклањање*.
Након првог прегледа опреме под притиском високог нивоа опасности на месту коришћења именовано тело за прегледе и испитивања опреме под притиском попуњава и оверава ревизиони лист. 
	
Када је опрема под притиском састављана на месту постављања без надзора тела за оцењивање усаглашености, неопходно је за први преглед обезбедити сву потребну документацију и испитне извештаје на основу којих се може утврдити да опрема под притиском задовољава битне захтеве у складу са техничким прописом за пројектовање, израду и оцењивање усаглашености опреме под притиском.
*Службени гласник РС, број 75/2013
Члан 10.
Документација опреме под притиском високог нивоа опасности садржи следеће:
1) Евиденциони лист прописан у Прилогу IV;
2) исправе о усаглашености;
3) техничку документацију за опрему под притиском и по потреби пројектну документацију технолошке целине;
4) ревизиони лист о периодичним прегледима и податке о свим активностима на опреми под притиском у току века употребе, а посебно о:
(1) санацијама,
(2) реконструкцијама,
(3) стављању опреме ван погона дуже од једне године,
(4) пресељењу опреме на другу локацију,
(5) променама у безбедносним мерама,
(6) програму периодичних прегледа и његовим изменама и допунама,
(7) ванредним прегледима предметне опреме под притиском,
(8) прегледима пре поновног пуштања у рад.
Документација о опреми под притиском чува се до њеног коначног стављања ван употребе. 
	
Члан 11.*
На основу радних параметара и техничких карактеристика опреме под 
	притиском високог нивоа опасности именовано тело за прегледе и испитивања 
	опреме под притиском спроводи Програм периодичних прегледа опреме под 
	притиском високог нивоа опасности (у даљем тексту: Програм периодичних 
	прегледа).*
Програм периодичних прегледа може бити редовни и посебан програм 
	периодичних прегледа.*
Редовном програму периодичног прегледа подлеже сва опрема под 
	притиском за коју није направљен посебан програм. Обим и рокови редовних 
	периодичних прегледа опреме под притиском дати су у Прилогу III – Рокови 
	редовних периодичних прегледа, који је одштампан уз овај правилник и чини 
	његов саставни део (у даљем тексту: Прилог III).*
Посебном програму периодичних прегледа подлеже опрема под притиском 
	која се због специфичности услова рада и техничке сложености не може 
	прегледати према редовном програму периодичних прегледа.*
Посебан програм периодичних прегледа дефинисан је техничком 
	документацијом произвођача опреме под притиском или се израђује на основу 
	спроведене анализе ризика у складу са SRPS ISO 31000 и одговарајућим 
	стандардима за управљање ризиком.*
У случају када су Посебним програмом периодичних прегледа из става 5. 
	овог члана дефинисани рокови периодичних прегледа дужи од рокова прописаних 
	Прилогом III овог правилника именовано тело за прегледе и испитивања опреме 
	под притиском такав програм одобрава или одбацује уз образложење.*
*Службени гласник РС, број 75/2013
Члан 12.
Периодични преглед опреме под притиском високог нивоа опасности може бити:
1) спољашњи преглед;
2) унутрашњи преглед;
3) испитивање притиском.
Пре спровођења периодичног прегледа или испитивања опреме под притиском о свим недостатцима и евентуалним оштећењима и кваровима на опреми под притиском високог нивоа опасности до којих је дошло након последњег периодичног прегледа обавештава се именовано тело за прегледе и испитивања опреме под притиском.
Током спровођења периодичног прегледа или испитивања на опреми под притиском високог нивоа опасности потребно је придржавати се свих безбедносних мера које је прописао произвођач опреме, у складу са мерама из техничких и других прописа и интерним документима корисника.
Члан 13.
Спољашњим прегледом се утврђује стање опреме под притиском у раду, контролишу се сигурносни и други уређаји, као и стање радне околине и место постављања опреме под притиском, прегледа се документација о раду опреме, извршених радова редовног одржавања и сервисирања опреме према упутствима произвођача.
Спољашњи преглед је по правилу визуелан преглед. 
У случају да визуелним прегледом није могуће утврдити стање опреме под притиском и дати безбедоносно техничку оцену или се утврде оштећења и недостаци на опреми могу се, када је то потребно, спровести и други одговарајући прегледи и испитивања.
Спољашњи преглед опреме под притиском по деловима може се спроводити уколико то захтевају радни услови опреме и ако се у том случају може донети објективна безбедносно техничка оцена опреме под притиском.
Саставни део спољашњег прегледа може бити и испитивање непропусности које се спроводи 
	* под истим условима као и код нове опреме и при томе се користе исти или једнаковредни прихваћени поступци.
Спољашњи преглед се по потреби проширује и одговарајућим испитивањима 
	другим признатим методама.*
Спољашњи преглед цевовода се спроводи у раду ради безбедносно техничке оцене спољашњег стања, и то:
1) употребе у складу са наменом;
2) утврђивања тренутног стања у односу на стање код првог периодичног прегледа;
3) одржавања цевовода;
4) стања сигурносних уређаја и друге заштитне опреме.
Делимични спољашњи преглед се прихвата уколико се на основу њега по аналогији може утврдити безбедносно техничко стање целог цевовода. При томе се морају прегледати довољно велики репрезентативни делови цевовода.
Изоловане цевоводе потребно је на репрезентативним местима проверити и утврдити степен спољашње корозије.
Када се изолација цевовода скида из разлога који нису у вези са захтевима овог правилника тада се може спровести спољашњи преглед на деловима цевовода без изолације.
Код спољашњих прегледа опреме под притиском која је прорачуната са трајном чврстоћом уграђеног материјала, по потреби се могу обавити и додатна испитивања уз коришћење одговарајућих техничких спецификација или смерница.
*Службени гласник РС, број 75/2013
Члан 14.
Унутрашњи преглед опреме под притиском није потребно спровести уколико су обављени одговарајући прегледи и испитивања на основу којих се са прихватљивом сигурношћу може утврдити стање унутрашњих површина.
Приликом унутрашњег прегледа потребно је проверити стање површина изложених притиску. Унутрашњи преглед се по правилу обавља као и спољашњи, и по потреби се проширује одговарајућим испитивањима другим признатим методама.
Уколико се стање опреме под притиском не може утврдити ради недоступности појединих делова или других разлога, потребно је одстранити делове опреме који онемогућавају унутрашњи преглед.
Компоненте опреме под притиском које није могуће прегледати изнутра 
	подвргавају се спољашњем прегледу површина и према потреби испитивању 
	притиском и другим испитивањима без разарања.*
Уколико постоји техничка оправданост за могућност појаве оштећења која 
	није могуће открити унутрашњим прегледом потребно је спровести додатне 
	прегледе и испитивања.*
Приликом унутрашњег прегледа опреме под притиском израђене од вештачких и композитних материјала потребно је нарочито водити рачуна о уграђеном материјалу, врсти и конструкцији опреме под притиском и применити одговарајуће испитне методе.
Делимични унутрашњи преглед опреме под притиском задовољава уколико се на основу њега може донети закључак о целокупном безбедносно техничком стању опреме под притиском, при чему се морају прегледати репрезентативни делови опреме под притиском.
Унутрашњи преглед опреме под притиском по деловима у различитим временским периодима може се спроводити уколико то захтевају радни услови опреме и ако се у том случају може донети објективна безбедносно техничка оцена опреме под притиском.
*Службени гласник РС, број 75/2013
Члан 15.
Испитивање притиском спроводи се на исти начин као и испитивање притиском на новој опреми под притиском у складу са техничким прописима којим су прописани технички захтеви за пројектовање, израду и оцењивање усаглашености опреме под притиском и једноставних посуда под притиском или једнаковредном прихваћеном испитном методом.
Испитивање притиском спроводи се уколико резултати спољашњег и унутрашњег прегледа опреме под притиском не омогућавају задовољавајућу безбедносно техничку оцену.
Испитивање притиском може се заменити другим испитивањима без разарања материјала уз образложење. 
	
Испитивање из става 3. овог члана не може бити трајна замена за испитивање притиском.
Члан 16.
Ванредни преглед опреме под притиском обавља се изван рокова периодичних прегледа прописаних овим правилником на начин и према поступцима прописаним за периодичне прегледе. 
	
Ванредни преглед се спроводи у следећим случајевима:
1) када постоји оправдана сумња да је опрема под притиском тако оштећена да њена употреба без одговарајуће санације није више безбедна;
2) када се на зидовима опреме под притиском појаве деформације, прслине и слично;
3) када резултати периодичног прегледа ради општег стања опреме под притиском указују на потребу за увођењем ванредног прегледа;
4) на захтев надлежне инспекције.
Ванредни преглед обухвата спољашњи и унутрашњи преглед опреме под притиском и по потреби испитивање притиском и друга неопходна испитивања.
Ванредни преглед опреме под притиском спроводи именовано тело за прегледе и испитивања опреме под притиском самостално или у сарадњи са произвођачем опреме, уколико стање опреме под притиском то захтева.
Члан 17.
Преглед пре поновног пуштања у рад опреме под притиском спроводи се кад опрема није радила дуже од годину дана, након реконструкције, санације или у случају пресељења на другу локацију.
Уколико су услови постављања опреме на новој локацији идентични као и на претходној локацији или је опрема била конзервирана то се приликом прегледа узима у обзир.
Прегледом пре поновног пуштања у рад оцењује се безбедносно техничко стање опреме под притиском која је већ била у употреби и при томе се спроводи:
1) спољашњи преглед опреме под притиском; 
2) проверава се да ли постоје оштећења на опреми под притиском настала 
	током прекида рада или промене локације;*
3) провера доказа о функционалности сигурносних уређаја;*
4) по потреби унутрашњи преглед;
5) по потреби испитивање притиском и друга испитивања.
Преглед пре поновног пуштања у рад мора да спроведе именовано тело за прегледе и испитивања опреме под притиском које поред спољашњег прегледа треба и да утврди да ли опрема под притиском испуњава безбедносне захтеве о стављању опреме под притиском у употребу. 
	
Уколико је обим измена на опреми под притиском такав да утиче на могуће неиспуњавање битних захтева радови на опреми морају бити под надзором именованог тела за оцењивање усаглашености. 
	
Брисан је ранији став 6. (види члан 10. Правилника - 75/2013-18)
*Службени гласник РС, број 75/2013
Члан 18.
 Испитивање и подешавање сигурносних уређаја може обављати правно лице 
	које испуњава све захтеве стандарда SRPS ISO IEC 17025.*
Правно лице из става 1. овог члана издаје извештај о испитивању и 
	подешавању и ставља на сваки сигурносни уређај пломбу са својим 
	идентификационим знаком.*
Рад сигурносног уређаја опреме под притиском мора се проверити најмање 
	једанпут годишње, а по потреби и испитати и подесити, рачунајући од првог 
	прегледа опреме под притиском.*
Сигурносни уређаји морају се одржавати и испитати и подесити према 
	упутствима произвођача и техничким спецификацијама.*
Рок обавезног прегледа за сигурносне уређаје из става 3. овог члана 
	може се уз сагласност именованог тела за прегледе и испитивања опреме под 
	притиском скратити узевши у обзир ризик од отказа, групу флуида, притисак и 
	запремину, односно називни пречник опреме под притиском.*
*Службени гласник РС, број 75/2013
Члан 19.
Одобрење за рад опреме под притиском издато у облику записника и котловских исправа, односно ревизионих књижица и сертификата важи до дана истека његове важности.
Брисан је ранији став 2. (види члан 12. Правилника - 75/2013-18)
Члан 20.
Овај правилник ступа на снагу осмог дана од дана објављивања у „Службеном гласнику Републике Србије”, а почиње да се примењује 1. јула 2012. године.
 
Број 110-00-00009/2011-09
У Београду, 19. октобра 2011. године
Министар,

Милутин Мркоњић, с.р.
 
НАПОМЕНА 
	ИЗДАВАЧА: Прилози I, II, III и IV одштампани уз Правилник о 
	прегледима опреме под притиском током века употребе („Службени гласник РС”, 
	број 87/11) замењени су новим прилозима: Прилог 
	I – Подела опреме под притиском према нивоу опасности, Прилог II – Минимални 
	критеријуми које морају да задовоље именована тела, Прилог III – Рокови 
	редовних периодичних прегледа и Прилог IV – Евиденциони и ревизиони лист 
	опреме под притиском (види члан 13. Правилника - 75/2013-18)
Листа прилога:

ПРИЛОГ I - ПОДЕЛА ОПРЕМЕ ПОД ПРИТИСКОМ ПРЕМА НИВОУ ОПАСНОСТИ

ПРИЛОГ II - МИНИМАЛНИ КРИТЕРИЈУМИ КОЈЕ МОРАЈУ ДА ЗАДОВОЉЕ ИМЕНОВАНА ТЕЛА
	

ПРИЛОГ III - РОКОВИ РЕДОВНИХ ПЕРИОДИЧНИХ ПРЕГЛЕДА

ПРИЛОГ IV - ЕВИДЕНЦИОНИ И РЕВИЗИОНИ 
	ЛИСТ ОПРЕМЕ ПОД ПРИТИСКОМ