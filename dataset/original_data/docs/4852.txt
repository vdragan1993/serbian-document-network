На основу члана 87. став 7. Закона о заштити животне
средине („Службени гласник РС”, бр. 135/04, 36/09, 36/09 – др. закон и 72/09 –
др. закон) и члана 42. став 1. Закона о Влади („Службени гласник РС”, бр.
55/05, 71/05 – исправка, 101/07 и 65/08),
Влада доноси 
 
 
УРЕДБУ
о критеријумима за утврђивање
накнаде за заштиту и унапређивање животне

средине и највишег износа
накнаде
„Службени гласник РС“, број 111
од 29. децембра 2009.
 
 
Члан 1.
Овом уредбом ближе се прописују критеријуми за
утврђивање накнаде за заштиту и унапређивање животне средине, као и највиши
износ те накнаде (у даљем тексту: накнада). 
 
Члан 2.
Критеријуми за утврђивање накнаде су:
1) површина за коришћење стамбених и пословних зграда,
станова и пословних просторија за становање, односно обављање пословне
делатности, као и за коришћење земљишта за обављање редовне делатности
привредних субјеката (у даљем тексту: непокретност); 
2) остварени приход од обављања одређених активности
које утичу на животну средину (у даљем тексту: активности). Остварени приход, у
смислу ове уредбе, је износ који правно лице, односно предузетник оствари од
продаје сировине, полупроизвода и производа у земљи и иностранству. Уколико
правно лице, односно предузетник обавља активности на територији више јединица локалне
самоуправе, накнада се утврђује сразмерно оствареном приходу на територији
јединице локалне самоуправе на којој се активности обављају; 
3) носивост транспортног средства преко 5 тона и
количина терета приликом транспорта нафте и нафтних деривата, као и сировина,
производа и полупроизвода хемијских и других опасних материја из индустрије или
за индустрију на територији јединице локалне самоуправе са статусом угрожене
животне средине на подручју од значаја за Републику Србију (у даљем тексту:
транспорт). 
4) ако је једно лице обвезник плаћања накнаде по више
основа, највиши износ накнаде коју тај обвезник плаћа не може бити већи од 0,4%
оствареног прихода на годишњем нивоу. 
 
Члан 3.
Највиши износ накнаде који се може одредити износи:
1) по основу коришћења непокретности:  
– 1 динар/m² за коришћење стамбених зграда и
станова, намењених и подобних за становање, 
– 3 динара/m² за коришћење пословних зграда и
пословних просторија за обављање пословне делатности привредних субјеката,
– 0,50 динара/m² за коришћење земљишта за
обављање редовне делатности привредних субјеката;
2) по основу обављања одређених активности које утичу
на животну средину 0,4% оствареног прихода на годишњем нивоу;
3) по основу транспорта 100 динара по тони терета.
Земљиште из става 1. тачка 1) алинеја трећа овог члана
је земљиште на којем није изграђен објекат или на којем постоји привремена
грађевина, као и земљиште на којем се не налази непокретност из става 1. тачка
1) алинеја друга овог члана.
Земљиште из става 1. тачка 1) алинеја трећа овог члана
не обухвата пољопривредно земљиште, шуме и шумско земљиште. 
 
Члан 4.
Ова уредба ступа на снагу наредног дана од дана
објављивања у „Службеном гласнику Републике Србије”. 
   
 
05 број
110-8560/2009-1
У Београду, 29.
децембра 2009. године

Влада
Први потпредседник
Владе –
заменик председника
Владе,

Ивица Дачић, с.р.