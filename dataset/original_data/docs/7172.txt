На основу члана 5. Уредбе о додели посебних признања уметницима за врхунски допринос националној култури у Републици Србији („Службени гласник РС”, број 12/08) и члана 17. став 1. и члана 43. став 1. Закона о Влади („Службени гласник РС”, бр. 55/05, 71/05 – исправка и 101/07), 

Влада доноси

 

ОДЛУКУ

о образовању Комисије за утврђивање предлога за доделу посебних признања уметницима за врхунски допринос националној култури у Републици Србији

“Службени гласник РС”, број 29 од 21. 
марта 2008.

 

 

1. Образује се Комисија за утврђивање предлога за доделу посебних признања уметницима за врхунски допринос националној култури у Републици Србији (у даљем тексту: Комисија).

 

2. Задаци Комисије су: разматрање предлога уметничких удружења, установа културе, других правних и физичких лица за доделу посебних признања уметницима за врхунски допринос националној култури у Републици Србији; утврђивање испуњености општих услова и критеријума из чл. 3. и 4. Уредбе о додели посебних признања уметницима за врхунски допринос националној култури у Републици Србији; утврђивање предлога корисника посебних признања на основу јавног позива који упућује министар културе у року од 15 дана од дана ступања на снагу Уредбе о додели посебних признања уметницима за врхунски допринос националној култури у Републици Србији.

 

3. У Комисију се именују:

1) за председника:

– Дринка Гојковић, књижевни преводилац;

2) за чланове:

– Јелена Кајго, балетски играч и педагог савремене игре;

– Божидар Зечевић, филмски сценариста, теоретичар и критичар;

– Ивона Рајачић-Барандовски, историчар уметности;

– Весна Голубовић, академски сликар;

– Зоран Цвијановић, глумац;

– Гојко Божовић, песник;

– др Бранка Радовић, музиколог;

– Драган Срећков, виши саветник у Сектору културе у Покрајинском секретаријату за образовање и културу.

 

4. Стручну и административно-техничку потпору Комисији пружа Министарство културе.

 

5. Даном ступања на снагу ове одлуке престаје да важи Одлука о образовању Комисије за утврђивање предлога за доделу посебних признања уметницима за врхунски допринос националној култури у Републици Србији („Службени гласник РС”, број 104/07).

 

6. Ова одлука ступа на снагу осмог дана од дана објављивања у „Службеном гласнику Републике Србије”.

 

 

05 број 02-1128/2008

У Београду, 20. марта 2008. године

Влада

Потпредседник,


Божидар Ђелић, с.р.