На основу члана 327. став 2. Породичног закона
(„Службени гласник РС”, број 18/05),

Министар рада, запошљавања и социјалне политике доноси
 

 
ПРАВИЛНИК
о начину вођења
евиденције и документације о усвојеној деци
„Службени гласник
РС”, број 63 од
18. јула 2005. 
 
 
Члан 1.
Овим правилником уређује се начин вођења евиденције и
документације о усвојеној деци.
 
Члан 2.
Подаци које садржи евиденција и документација о
усвојеној деци користе се за јединствено евидентирање усвојене деце.
 
Члан 3.
Евиденција о усвојеној деци води се у Књизи евиденције
о усвојеној деци.
Књигу евиденције о усвојеној деци води орган
старатељства на чијем подручју дете има пребивалиште, односно боравиште и чијом
одлуком је усвојење засновано.
 
Члан 4.
Под документацијом сматрају се списи предмета у органу
старатељства на основу којих је засновано усвојење.
 
Члан 5.
У Књигу евиденције о усвојеној деци уписују се подаци
о:
1) усвојенику, пре и после усвојења (име и презиме,
датум и место рођења, држављанство, јединствени матични број грађана, пребивалиште);

2) усвојениковим родитељима (име и презиме, датум
рођења, пребивалиште, држављанство);
3) усвојитељима (име и презиме, датум рођења,
пребивалиште, држављанство, брачни статус усвојитеља – супружници, ванбрачни
партнери, супружник родитеља детета, ванбрачни партнер родитеља детета, лице
које само живи);
4) врсти сродства са усвојеником (крвно сродство, очух,
маћеха, други сродници по тазбини);
5) броју и датуму решења о усвојењу;
6) броју и датуму решења о новом упису рођења;
7) поништењу усвојења (назив суда, број и датум пресуде
и датум њене правноснажности);
8) носиоцу обавезе издржавања после престанка усвојења;
9) другим чињеницама (напомена).
 
Члан 6.
Књига евиденције о усвојеној деци води се на Обрасцу
број 1, величине 25 х 35 cm, и то у облику укоричене и прошивене књиге са
означеним страницама, оверене од органа старатељства.
Образац број 1 одштампан је уз овај правилник и чини
његов саставни део.
 
Члан 7.
Уписивање података у Књигу евиденције о усвојеној деци
врши се на основу решења о усвојењу и решења о новом упису рођења.
Орган старатељства који води Књигу евиденције о
усвојеној деци одговоран је за потпуност и тачност података уписаних у ову
књигу.
 
Члан 8. 
Подаци се уписују у Књигу евиденције о усвојеној деци
одмах по заснивању усвојења, односно када пресуда о поништењу усвојења постане
правноснажна.
 
Члан 9. 
Кад је усвојитељ брачни или ванбрачни партнер
усвојитеља детета, орган старатељства дужан је да после уписа података у Књигу
евиденције о усвојеној деци решење о усвојењу и решење о новом упису рођења
достави органу старатељства који је раније засновао усвојење, ради уношења овог
податка у рубрику „Напомена” (назив органа старатељства који је засновао
усвојење, број и датум решења о усвојењу и решења о новом упису рођења, уз констатацију
да је усвојење засновано од стране брачног или ванбрачног партнера усвојитеља
детета).
 
Члан 10.
Књига евиденције о усвојеној деци закључује се на крају
сваке календарске године уношењем белешке о последњем редном броју уписа за ту
годину, бројевима и у загради словима.
Први упис у следећој календарској години врши се на
првој следећој страници Књиге евиденције о усвојеној деци, под редним бројем 1.
Ако у календарској години није било уписа усвојења, у
Књигу евиденције о усвојеној деци уноси се белешка о томе да за ту годину није
било уписа усвојења.
 
Члан 11. 
Евиденција и документација из чл. 3. и 4. овог
правилника чува се у архиви органа старатељства у складу са одредбама Уредбе о
канцеларијском пословању органа државне управе („Службени гласник РС”, број
80/92).
 
Члан 12.
Овај правилник ступа на снагу осмог дана од дана
објављивања у „Службеном гласнику Републике Србије”.
 
Број 110-00-525/3/2005-14
У Београду, 14. јула 2005.
године
Министар
Слободан Лаловић, с.р.