На основу члана 41. став 2. Закона о регионалном развоју („Службени гласник РС”, бр. 51/09 и 30/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),


Влада доноси

 
 


УРЕДБУ


о утврђивању услова, критеријума и начина акредитације за обављање послова регионалног развоја и одузимања акредитације пре истека рока на који је издата


„Службени гласник РС”, бр. 74 од 15. октобра 2010, 
	4 од 20. јануара 2012.

 
 


I. УВОДНЕ ОДРЕДБЕ

 


Члан 1.


Овом уредбом утврђују се ближи услови, критеријуми и начин акредитације привредних друштава и удружења основаних за обављање послова односно унапређење регионалног развоја, као и услови и начин одузимања акредитације регионалним развојним агенцијама пре истека времена на које им је акредитација дата.

 


Члан 2.


Под акредитацијом подразумева се прва акредитација и обнова акредитације привредних друштава и удружења, вођење евиденције о акредитованим регионалним развојним агенцијама и издавање јавних исправа о акредитацији, које обавља Национална агенција за регионални развој (у даљем тексту: Агенција), у складу са Законом о регионалном развоју („Службени гласник РС”, бр. 51/09 и 30/10 – у даљем тексту: Закон).


Првом акредитацијом утврђује се да ли привредно друштво, односно удружење има право на акредитацију у смислу члана 41. став 1. Закона и утврђује се компентентност привредног друштва, односно удружења за обављање послова из члана 39. Закона.


Обновом акредитације утврђује се да ли су испуњени услови из става 2. овог члана и да ли су остварени позитивни резултати рада регионалне развојне агенције.

 


II. УСЛОВИ, КРИТЕРИЈУМИ И НАЧИН АКРЕДИТАЦИЈЕ

 


Члан 3.


Услови за акредитацију су:


1) да је захтев за акредитацију поднело привредно друштво основано као друштво са ограниченом одговорношћу чији су већински власници капитала (више од 50%) јединице локалне самоуправе, односно да је захтев за акредитацију поднело удружење основано у складу са прописима којима се уређују удружења, чији су већински оснивачи јединице локалне самоуправе, у складу са Законом ;


2) да привредно друштво у опису послова има и послове из области регионалног развоја и пружање подршке привредним друштвима и предузетништву, односно да је удружење основано ради унапређења регионалног развоја и подршке привредним друштвима и предузетништву, у складу са Законом;


3) да су оснивачи привредног друштва односно удружења најмање три јединице локалне самоуправе које имају седиште у статистичком региону у којем се оснива или је основана регионална развојна агенција, осим за Београдски регион;


4) да су јединице локалне самоуправе као оснивачи предвидели и обезбедили 
	годишњу чланарину ради обезбеђења средстава за рад и пословање привредног 
	друштва, односно удружења у износу од најмање 0,10% од укупно остварених 
	буџетских прихода из претходне године у односу на годину у којој се врши 
	пренос средстава, осим за град Београд где је годишња чланарина у износу од 
	најмање 0,02% и за град Нови Сад где је годишња чланарина у износу од 
	најмање 0,05%, од укупно остварених буџетских прихода из претходне године у 
	односу на годину у којој се врши пренос средстава;*


5) да су други оснивачи предвидели и обезбедили годишњу чланарину ради обезбеђења средстава за рад и пословање привредног друштва, односно удружења на следећи начин:


(1) привредне коморе износ од најмање 90.000 динара;


(2) банке износ од најмање 120.000 динара; 
	


(3) предузећа у зависности од величине износ од најмање 30.000 динара мала предузећа, 60.000 динара средња предузећа и 100.000 динара велика предузећа;


(4) универзитети, факултети, институти, иновациони центри износ од најмање 50.000 динара;


(5) удружења грађана износ од најмање 10.000 динара;


(6) други оснивачи износ од најмање 30.000 динара.


6) да имају усвојен пословни и финансијски план од стране свог надлежног органа за период за који су поднели захтев за акредитацију; 
	


7) да поседују одговарајуће просторне и техничке капацитете за обављање послова из члана 39. Закона; 
	


8) да имају одговарајући кадровски потенцијал за спровођење политике регионалног развоја.

 

*Службени 
	гласник РС, број 4/2012
 


Члан 4.


Министарство надлежно за послове регионалног развоја (у даљем тексту: Mинистарство), учествује у суфинансирању годишње чланарине јединице локалне самоуправе зависно од степена развијености на следећи начин:


(1) у износу од 25% годишње чланарине за јединице локалне самоуправе разврстане у трећу групу по степену развијености;


(2) у износу од 50% годишње чланарине за јединице локалне самоуправе разврстане у четврту групу по степену развијености;


(3) у износу од 75% годишње чланарине у девастираним подручјима. 
	


Влада на предлог Министарства доноси годишњи програм о распореду средстава за суфинансирање чланарине јединица локалних самоуправа у складу са чланом 3. тачка 4) ове уредбе и ставом 1. овог члана.


Јединице локалне самоуправе из става 1. овог члана подносе захтев за пренос средства Агенцији.


Уз захтев из става 3. овог члана подноси се: доказ да је јединица локалне самоуправе оснивач акредитоване развојне агенције и уговор о чланарини закључен између регионалне развојне агенције и јединице локалне самоуправе.

 


Члан 5.


Захтев за акредитацију подноси се Агенцији на обрасцу који је дат у Прилогу 1, који је одштампан уз ову уредбу и чини њен саставни део.


Уз захтев за акредитацију из става 1. овог члана подноси се следећа документација:


1) извод из Регистра привредних субјеката, односно Регистра удружења, не старији од 15 дана;


2) оригинал или оверена копија важећег оснивачког акта;


3) доказ о процентуалном учешћу односно годишњој чланарини оснивача привредног друштва односно удружења (закључен уговор о годишњој чланарини између привредног друштва или удружења и јединице локалне самоуправе у складу са чланом 3. тач. 4) и 5) ове уредбе;


4) пословни план и финансијски план усвојен од стране надлежног органа за период за који се подноси захтев за акредитацију;


5) доказ о постојању просторних и техничких капацитета за обављање послова регионалног развоја (власнички лист, уговор о закупу, техничка опремљеност и друго);


6) доказ о кадровском потенцијалу са прегледом степена стручне спреме, односно стеченог образовања ( правилник о унутрашњој организацији и систематизацији радних места, поседовања сертификата и квалификација за обављање послова у области регионалног развоја). 
	

 


Члан 6.


Критеријуми за прву акредитацију су: 
	


1) географска заступљеност;


2) број јединица локалне самоуправе који су оснивачи регионалне развојне агенције;


2) број других оснивача;


3) број становника;


4) стручни кадар;


5) техничка опремљеност;


6) обезбеђена средства за рад на годишњем нивоу;


Поред критеријума за прву акредитацију приликом обнове акредитације примењују се и следећи критеријуми:


1) услуге обављене за јавни сектор;


2) услуге обављене за приватни сектор;


3) обављене услуге међународног карактера;


4) обављене услуге од регионалног и локалног карактера;


5) степен реализовања услуга наведених у ставу 1. тач. 1) до 4) овог члана;


6) извештај комисије образоване за вредновање рада регионалних развојних агенција.


Вредновање критеријума из ст. 1. и 2. овог члана садржано је у у Прилогу 2, који је одштанпан уз ову уредбу и чини њен саставни део.

У случају да при првој 
	акредитацији привредног друштва, односно удружења које има више од три 
	оснивача, један од оснивача из члана 3. тач. 4) и 5) ове уредбе не обезбеди 
	годишњу чланарину на прописан начин, тај оснивач се не узима у обзир 
	приликом вредновања критеријума за прву акредитацију привредног друштва, 
	односно удружења чији је један од оснивача.* 


Ако оснивач из става 4. овог 
	члана не обезбеди годишњу чланарину до истека важења прве акредитације, том 
	привредном друштву, односно удружењу не може се обновити акредитација.*
 



		Редакцијски пречишћен текст


*Службени 
	гласник РС, број 4/2012
 


Члан 7.


Поступак акредитације спроводи Акредитациона комисија коју образује директор Агенције (у даљем тексту: директор).


Акредитациона комисија има три члана од којих су председник и један члан из реда запослених у Агенцији, а један је члан ван реда запослених у Агенцији који поседује стручно знање у области регионалног развоја. 
	


Акредитационом комисијом руководи председник Комисије који има завршен правни факултет и најмање три године радног стажа на пословима регионалног развоја. 
	


Административне и стручно-техничке послове за потребе Акредитационе комисије обавља Агенција. 
	

 


Члан 8.


Пословник о раду Акредитационе комисије доноси Управни одбор Агенције.

 


Члан 9.


Акредитациона комисија обавља следеће послове:


1) спроводи поступак акредитације, проверава испуњеност услова и критеријума за акредитацију, обнову акредитације, одузимање и престанак акредитације и предлаже директору Агенције да донесе акте у складу са чланом 11. ове уредбе;


2) спроводи додатне радње у поступку акредитације по налогу директора;


3) израђује извештај о испуњености услова за акредитацију и обнову и предлоге аката о акредитацији;


4) обавља и друге послове у складу са овом уредбом.

 


Члан 10.


Акредитациона комисија дужна је да у року од 30 дана од дана достављања захтева за акредитацију и обнову акредитације спроведе поступак акредитације и предложи директору Агенције доношење акта у складу са чланом 11. ове уредбе.

 


Члан 11.


По разматрању захтева за акредитацију и спровођења свих радњи у поступку акредитације односно обнове акредитације Акредитациона комисија предлаже директору Агенције да донесе:


1) закључак о одбацивању захтева за акредитацију као непотпун;


2) решење којим се одбија захтев за акредитацију због неиспуњења законом предвиђених услова;


3) решење о акредитацији регионалне развојне агенције;


4) решење о обнови акредитације регионалне развојне агенције;


5) решење о одузимању акредитације;


6) решење о престанку акредитације.

 


Члан 12.


По правоснажности решења о акредитацији, Агенција и акредитована регионална развојна агенција закључују уговор о међусобним правима и обавезама.

 


Члан 13.


Агенција додељује знак акредитације регионалној развојној агенцији коју регионална развојна агенција користи у свом пословању за време трајања акредитације, а овај знак доставља се и у електронском облику ради коришћења у раду. 
	


Регионалне развојна агенција обавезна је да осигура да се при изради знака акредитације очува његов облик, читљивост и јасноћа, без икакве измене и/или изобличавања. 
	


Знак акредитације може се користити само уз логотип акредитоване регионалне развојне агенције и/или њен назив.

 


Члан 14.


Акредитована регионална развојна агенција обавезна је да Агенцију у року од осам дана од дана наступања промене обавести о:


1) промени правног статуса;


2) промени делатности;


3) промени локације, радног простора и/или просторног капацитета;


4) промени организације;


5) промени лица овлашћеног за заступање;


6) другој промени која може да утиче на питање коришћења акредитације. 
	

 


Члан 15.


Акредитација се регионалној развојној агенцији одузима ако:


1) не поступа у складу са правима и обавезама утврђеним Законом, овом уредбом и уговором о регулисању међусобних права и обавеза; 
	


2) у поступку вредновања, на основу извештаја утврди да не остварује предвиђене резултате рада;


3) не достави годишњи извештај о пословању оснивачима и Агенцији, односно додатни извештај на захтев Агенције или Министарства;


4) уколико ненаменски користи предвиђена средства;


5) уколико јој је изречена правоснажна судска или управна мера забране обављања делатности;


6) престане да испуњава услове из члана 3. ове уредбе;


7) се регионална развојна агенција налази у поступку стечаја односно ликвидације и то даном отварања стечајног поступка односно поступка ликвидације.

 


Члан 16.


Акредитација регионалној развојној агенцији престаје брисањем из регистра регионалне развојне агенције и то даном брисања.

 


Члан 17.


Акредитација је бесплатна за привредна друштва и удружења која се акредитују у складу са овом уредбом.

 


Члан 18.


Акредитована регионална развојна агенција дужна је да чува и Агенцији омогући приступ и увид у све акте, предмете и податке који се односе на активности за које је акредитована за време важења акредитације и три године после престанка важења акредитације.


Све исправе и подаци које Агенција или њен представник добију током поступка акредитације или њеног одузимања пре истека времена на које је дата представљају пословну тајну, у складу са општим актом Агенције.

 


Члан 19.


Надзор над спровођењем ове уредбе врши Mинистарство.


Агенција подноси Министарству извештај о акредитацији.

 


III. ПРЕЛАЗНЕ И ЗАВРШНЕ ОДРЕДБЕ

 


Члан 20.


Директор Агенције донеће решење о образовању Акредитационе комисије из члана 7. ове уредбе у року од 30 дана од дана ступања на снагу ове уредбе.


Управни одбор Агенције донеће пословник о раду акредитационе комисије у року од 45 дана од дана ступања на снагу ове уредбе.

 


Члан 21.


Агенција ће започети поступак акредитације регионалних развојних агенција од 1. децембра 2010. године. 
	

 


Члан 22.


Уз захтев за прву акредитацију привредна друштва и удружења регистрована до дана ступања на снагу ове уредбе подносе и извештаје о досадашњем раду. 
	


Ради вредновања рада привредних друштава и удружења из става 1. овог члана, приликом прве акредитације примењују се и критеријуми који важе за обнову акредитације и представљају само показатељ до сада постигнутих резултата у области регионалног развоја и подршке привредним субјектима. 
	

 


Члан 23.


Ова уредба ступа на снагу осмог дана од дана објављивања у „Службеном гласнику Републике Србије”.

 


05 број 110-7020/2010



У Београду, 30. септембра 2010. године



Влада



Први потпредседник Владе – 
	



заменик председника Владе,



Ивица Дачић,с.р.