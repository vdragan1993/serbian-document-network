Редакцијски пречишћен текст  

	   

	На основу члана 19в став 5. Закона о праву на бесплатне акције и новчану накнаду коју грађани остварују у поступку приватизације („Службени гласник РС”, бр. 123/07 и 30/10) и члана 42. став 1. Закона о Влади („Службени гласник РС”, бр. 55/05, 71/05 – исправка и 101/07),

	Влада доноси

	  

	УРЕДБУ

	о поступку и начину на који законити ималац акција Акционарског фонда даје налог брокеру за прву продају акција

	„Службени гласник РС“, бр. 43 од 25. јуна 2010, 91 од 3. децембра 2010, 
	124 од 29. децембра 2012, 140 од 22. децембра 2014, 
	91 од 10. новембра 2016.
 

	Члан 1.

	Овом уредбом ближе се уређује поступак и начин на који грађанин законити ималац акција Акционарског фонда (у даљем тексту: Фонд) даје налог брокеру за прву продају тих акција.

	Ова уредба сходно се примeњује и на грађане који су стекли акције у јавним предузећима и привредним друштвима са учешћем државног капитала односно привредним друштвима која обављају делатност од општег интереса у складу са Законом о праву на бесплатне акције и новчану накнаду коју грађани остварују у поступку приватизације (у даљем тексту: Закон). 
	

	Под грађанима у смислу става 1. ове уредбе подразумевају се грађани уписани у евиденцију носилаца права коју води Агенција за приватизацију као електронску базу података и којима су бесплатне акције евидентиране на власничком рачуну носиоца права код Банке Поштанска штедионица а.д. Београд (у даљем тексту: акционари).

	Члан 2.

	Прву продају бесплатних акција акционари могу спровести преко „Банке Поштанска Штедионица а.д. Београд” (у даљем тексту: Изабрани Брокер) испостављањем налога за продају бесплатних акција 
	односно испостављањем налога за депоновање акција на шалтерима Јавног предузећа 
	Пошта Србије (у даљем тексту: Пошта)
.

	Прва продаја бесплатних акција не подлеже плаћању накнаде за брокерске 
	услуге ако се акционар определи да је изврши преко Изабраног Брокера на 
	Београдској берзи, односно уколико се акционар 
	определи да изврши прву продају бесплатних акција прихватањем понуде за 
	преузимање акција, прихватањем понуде за стицање сопствених акција (у даљем 
	тексту: прихватање понуде), као и придруживањем својих акција акцијама 
	Републике Србије у поступку продаје (у даљем тексту: придруживање акција) 
	преко Изабраног брокера.

	Под првом продајом акција из става 1. овог члана подразумева се продаја свих 
	акција Фонда и сваког појединачног правног лица чије су акције пренете 
	грађанима без накнаде у складу са Законом и које се налазе на власничком 
	рачуну бесплатних акција акционара код Изабраног Брокера, до
	31. децембра 2018. године.

	*Службени гласник РС, број 91/2010

	**Службени гласник РС, број 
	91/2016

	Члан 3.

	Акционари могу продавати бесплатне акције на Београдској берзи када акционар са Изабраним Брокером закључи уговор о посредовању у поступку прве продаје бесплатних акција и вођењу власничког рачуна бесплатних акција (у даљем тексту: Уговор), као уговор по приступу и када потпише налог за прву продају бесплатних акција.

	Уговор из става 1. овог члана дат је на Обрасцу 1. – Уговор о посредовању у поступку прве продаје бесплатних акција грађана и вођењу власничког рачуна бесплатних акција, који је одштампан уз ову уредбу и чини њен саставни део.

	Акционари могу прву продају бесплатних акција извршити прихватањем понуде 
	односно придруживањем акција, када поред потписивања уговора из члана 3. 
	став 1. ове уредбе потпишу и Уговор о посредовању у поступку депоновања 
	бесплатних акција (у даљем тексту: уговор за депоновање).

	Уговор за депоновање дат је на Обрасцу 6. – Уговор о посредовању у поступку 
	депоновања бесплатних акција, који је одштампан уз ову уредбу и чини њен 
	саставни део.

	*Службени гласник РС, број 91/2010

	Члан 4.

	Изабрани Брокер дужан је да акционару, који се определи да прву продају бесплатних акција спроведе преко другог брокера, омогући пренос бесплатних акција на другог брокера без наплате накнаде.

	У случају из става 1. овог члана акционар самостално сноси остале трошкове брокерских услуга који се односе на прву продају акција, осим плаћања накнаде Београдској берзи за прву продају акција и накнаде за салдирање прве продаје бесплатних акција Централном регистру, депо и клиринг хартија од вредности (у даљем тексту: Централни регистар), које се изврше до 
	31. децембра 2018. 
	године.

	*Службени гласник РС, број 91/2016

	Члан 5.

	Акционар који продаје бесплатне акције даје налог за прву продају бесплатних акција Изабраном Брокеру преко Поште на Обрасцу 2. – Налог за прву продају бесплатних акција, који је одштампан уз ову уредбу и чини њен саставни део.

	Изабрани Брокер издаје потврду о пријему налога за прву продају бесплатних акција на Обрасцу 3. – Потврда о пријему налога за прву продају бесплатних акција, који је одштампан уз ову уредбу и чини њен саставни део.

	Пошта је дужна да списак шалтера на којима ће се вршити пријем налога и радно време тих шалтера објави на свом сајту, а изабрани брокер у штампаним медијима најкасније два дана пре почетка пријема налога.

	Члан 6.

	Налог за прву продају бесплатних акција даје се непосредно, тако што акционар, после закључења Уговора, потписује налог за продају који има редни број и који оверава лице одређено за пријем налога у Пошти.

	Акционар може закључити Уговор и испоставити налог за прву продају бесплатних акција и преко пуномоћника уз прилагање судски 
	или јавно бележнички овереног специјалног пуномоћја искључиво за ту намену.

	Акционар или пуномоћник приликом давања налога, у складу са ст. 1. и 2. овог члана, подносе на увид личну карту.

	Пуномоћник приликом давања налога подноси на увид и личну карту акционара.

	Лице одређено као старатељ акционара, односно лице које има продужено родитељско право при давању налога за прву продају бесплатних акција дужно је да достави на увид решење надлежног органа (надлежног суда или центра за социјални рад), своју личну карту и уверење о животу акционара не старије од 30 дана.

	Акционар или пуномоћник, односно лице из става 5. овог члана налог за опозив налога за продају испоставља на прописаном обрасцу на исти начин као и налог за продају.

	*Службени гласник РС, број 140/2014
	Члан 7.

	Ако акционар не поступи у складу са чланом 6. ове уредбе сматраће се да налог није ни дао.

	Акционар даје налог за прву продају бесплатних акција који важи до опозива, а најдуже 90 дана од дана давања налога у систем за трговање Београдске берзе.

	Опозив налога за прву продају бесплатних акција даје се на Обрасцу 4. – Налог за опозив налога за прву продају бесплатних акција, који је одштампан уз ову уредбу и чини њен саставни део. 
	

	Пријем налога за опозив налога за прву продају бесплатних акција потврђује се на Обрасцу 5. – Потврда о пријему налога за опозив налога за прву продају бесплатних акција, који је одштампан уз ову уредбу и чини њен саставни део.

	Члан 7а

	Акционар који прихвата понуду за преузимање или позив за придруживање акција 
	испоставља налог за депоновање Изабраном брокеру, преко Поште на Обрасцу 7. 
	– Налог за депоновање – налог за пренос бесплатних акција, који је одштампан 
	уз ову уредбу и чини њен саставни део.

	Испостављањем налога за депоновање сматра се да је акционар испоставио и 
	налог за пренос са власничког рачуна акционара код Изабраног брокера на 
	рачун депонованих хартија понуђача.

	Изабрани брокер издаје потврду о пријему налога за депоновање бесплатних 
	акција на Обрасцу 8. – Потврда о пријему налога за депоновање – налога за 
	пренос бесплатних акција, који је одштампан уз ову уредбу и чини њен 
	саставни део.

	Одредбе чл. 6, 7. ст. 1. и 10. ове уредбе сходно се примењују и на прву 
	продају бесплатних акција прихватањем понуде или придруживањем акција.

	*Службени гласник РС, број 91/2010

	Члан 7б

	Ако акционар већ има испостављене налоге за продају, а определи се да 
	прихвати понуду или придружи акцијe, дужан је да пре испостављања налога за 
	депоновање испостави налог за опозив свих налога за продају, а који до 
	испостављања налога за депоновање нису реализовани.

	Акционар испоставља налог за депоновање који важи до крајњег рока из понуде 
	или позива за придруживање, односно до прихватања налога за повлачење налога 
	за депоновање бесплатних акција.

	Налог за повлачење налога за депоновање бесплатних акција испоставља се на 
	Обрасцу 9. – Налог за повлачење налога за депоновање – налога за пренос 
	бесплатних акција, који је одштампан уз ову уредбу и чини њен саставни део.

	Пријем налога за повлачење налога за депоновање потврђује се на Обрасцу 10. 
	– Потврда о пријему налога за повлачење налога за депоновање – налога за 
	пренос бесплатних акција, који је одштампан уз ову уредбу и чини њен 
	саставни део.

	*Службени гласник РС, број 91/2010

	Члан 7в

	Електронски примљене налоге за депоновање Изабрани брокер доставља 
	Централном регистру по редоследу и времену пријема налога од акционара, на 
	начин и у складу са законом којим се регулише преузимање акционарских 
	друштава и овом уредбом.

	Последњег дана за прихватање понуде или позива за придруживање акција, 
	електронски примљене налоге за депоновање и налоге за повлачење на шалтерима 
	Пошта, примљене до истека крајњег рока за прихватање понуде или позива за 
	придруживање акција из јавног позива, Изабрани брокер испоставља у систем 
	Централног регистра, по редоследу и времену пријема налога од акционара, до 
	15 часова истог дана.

	*Службени гласник РС, број 91/2010

	Члан 8.

	Изабрани Брокер, посредством Поште, не може од акционара, као ни од других лица, примати налоге за куповину акција које су грађанима пренете без накнаде у складу са Законом.

	Члан 9.

	Електронски примљене налоге Изабрани Брокер извршава на Београдској берзи по редоследу и времену пријема налога од акционара, на начин и у складу са законом којим се регулише тржиште хартија од вредности и овом уредбом.

	Налози из става 1. овог члана, које Пошта прими до 9:30 часова, испостављају се у систем за трговање Београдске берзе истог дана, а налози примљени после 9:30 часова испостављају се преко Изабраног Брокера, у систем за трговање Београдске берзе, наредног радног дана.

	Члан 10.

	Новчаном казном од 10.000 до 50.000 динара казниће се за прекршај лице одређено за пријем налога у Пошти које поступи супротно члану 6. став 1. ове уредбе.

	Члан 11.

	Питања која се односе на начин обављања послова који произлазе из ове 
	уредбе, Изабрани Брокер и Пошта уредиће споразумом у року од 15 дана од дана 
	ступања на снагу ове уредбе, у сарадњи са Комисијом за хартије од вредности, 
	Београдском берзом, Централним регистром и 
	министарством надлежним за послове привреде.

		*Службени гласник РС, број 91/2016

	Члан 12.

	Ова уредба ступа на снагу наредног дана од дана објављивања у „Службеном гласнику Републике Србије”.
 

	05 број 110-4636/2010-1

	У Београду, 24. јуна 2010. године

	Влада

	Први потпредседник Владе –

	заменик председника Владе,

Ивица Дачић, с.р
 
Прилози
 

НАПОМЕНА ИЗДАВАЧА: 

		Образац 1. – Уговор о посредовању у поступку 
прве продаје бесплатних акција грађана и вођењу власничког рачуна бесплатних 
акција и Образац 6. – Уговор о посредовању у поступку депоновања бесплатних 
акција, који су одштампани уз Уредбу о поступку и начину на који законити ималац 
акција Акционарског фонда даје налог брокеру за прву продају акција („Службени 
гласник РС”, бр. 43/10, 91/10 и 124/12), замењени су новим обрасцима (види члан 
4. Уредбе - 140/2014-5).
Образац 1. – Уговор о посредовању у поступку прве 
		продаје бесплатних акција грађана и вођењу власничког рачуна бесплатних 
		акција и Образац 6. – Угoвoр o пoсрeдoвaњу у пoступку дeпoнoвaњa 
		бeсплaтних aкциja, oдштампани уз Уредбу о поступку и начину на који 
		законити ималац акција Акционарског фонда даје налог брокеру за прву 
		продају акција („Службени гласник РС”, бр. 43/10, 91/10, 124/12 и 
		140/14) замењени су новим Обрасцем 1. – Уговор о посредовању у поступку 
		прве продаје бесплатних акција грађана и вођењу власничког рачуна 
		бесплатних акција и Обрасцем 6. – Угoвoр o пoсрeдoвaњу у пoступку 
		дeпoнoвaњa бeсплaтних aкциja (види члан 3. Уредбе - 91/2016-11).

		 
 
Образац 1. -
Уговор о посредовању у поступку прве продаје бесплатних акција грађана и вођењу власничког рачуна бесплатних акција
Образац 2. -
Налог за прву продају бесплатних 
акција
Образац 3. - 
Потврда о пријему налога за прву 
продају бесплатних акција
Образац 4. -
Налог за опозив налога за прву 
продају бесплатних акција
Образац 5. -
Потврда о пријему налога за опозив 
налога за прву продају бесплатних акција
Образац 6. -
Угoвoр o пoсрeдoвaњу у пoступку дeпoнoвaњa бeсплaтних aкциja
Образац 7. -
Налог за депоновање - Налог за пренос 
бесплатних акција
Образац 8. -
Потврда о пријему налога за 
депоновање - налога за пренос бесплатних акција
Образац 9. - 
Налог за повлачење налога за депоновање - налога за пренос бесплатних акција
Образац 10. - 
Потврда о пријему налога за 
повлачење налога за депоновање - налога за пренос бесплатних акција