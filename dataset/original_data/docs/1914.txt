На основу члана 5. став 4. Закона о
регулисању јавног дуга Савезне Републике Југославије по основу девизне штедње
грађана („Службени лист СРЈ”, број 36/2002) и члана 5. став 4. Закона о
регулисању јавног дуга Савезне Републике Југославије по уговорима о девизним
депозитима грађана ороченим код Дафимент банке АД, Београд, у ликвидацији и по
девизним средствима грађана положеним код Банке приватне привреде Црне Горе ДД,
Подгорица, („Службени лист СРЈ”, број 36/2002),
Влада Републике Србије доноси 
 
ОДЛУКУ


о условима наплате обвезница Републике Србије за измирење обавеза


по основу девизне штедње грађана
„Службени гласник
РС”, број 52 од 30. августа 2002.
 
 
1. Овом одлуком уређују се услови наплате обвезница Републике
Србије за измирење обавеза по основу девизне штедње грађана емитованих у складу
са Одлуком о емисији обвезница Републике Србије за измирење обавеза по основу
девизне штедње грађана – „Службени гласник РС”, број 48/2002 (у даљем тексту:
обвезнице).
 
2. Власници обвезница наплаћују обвезнице код банака код којих
имају отворен рачун хартија од вредности, као подрачун рачуна хартија од
вредности тих банака, који се на дан доспећа обвезница води код Народне банке
Југославије – Завод за обрачун и плаћања – Централног регистра, депоа и
клиринга хартија од вредности.
 
3. Република Србија уплаћује средства ради обезбеђења наплате
обвезница на посебан рачун код Народне банке Југославије која обавља послове
евиденције уплате тих средстава, пренос средстава банкама из тачке 2. ове
одлуке, као и друге административно-техничке и стручне послове у вези са
спровођењем ове одлуке.
 
4. Ова одлука ступа на снагу наредног дана од дана објављивања у
„Службеном гласнику Републике Србије”.
  
05 број 42-12331/2002
У Београду, 29. августа 2002. године
Влада Републике Србије
Потпредседник,
др Небојша Човић, с.р.