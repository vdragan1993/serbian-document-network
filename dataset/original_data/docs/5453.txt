На основу члана 201. став 5. тачка 6) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14),
Mинистар грађевинарства, саобраћаја и инфраструктуре доноси
 
ПРАВИЛНИК
о условима и критеријумима за су/финансирање израде планских докумената
"Службени гласник РС", број 48 од 2. јуна 
				2015.
 
Члан 1.
Овим правилником ближе се прописују услови и критеријуми за су/финансирање израде планских докумената. 
Члан 2.
Министарство надлежно за послове урбанизма може на захтев јединице локалне самоуправе, су/финансирати израду појединих планских докумената у складу са законом којим се уређује планирање и изградња. 
Члан 3.
Уз захтев из члана 2. овог правилника, јединица локалне самоуправе доставља одлуку о изради планског документа који је предмет конкурса, донету у складу са законом, односно доказ да је одлука о изради планског документа објављена у службеном гласилу јединице локалне самоуправе.
Захтев садржи: 
1) назив јединице локалне самоуправе; 
2) назив планског документа и податке о планском основу за његову израду; 
3) површину обухвата плана; 
4) износ средстава потребан за израду планског документа. 
Поред података и доказа из ст. 1. и 2. овог члана, јединица локалне самоуправе доставља и друге податке и доказе (ПИБ образац, оверен извод из одлуке о буџету и др.).
Члан 4.
Приликом доношења одлуке о су/финансирању израде планског документа примењују се следећи критеријуми: 
1) приоритетност доношења планског документа; 
2) број становника јединице локалне самоуправе; 
3) површина територије јединице локалне самоуправе; 
4) степен развијености јединице локалне самоуправе; 
5) буџетска средства која је јединица локалне самоуправе определила за израду предметног планског документа у години подношења захтева; 
6) наменско трошење средстава додељених по овом основу.
Члан 5.
Даном ступања на снагу овог правилника престаје да важи Правилник о условима и критеријумима за су/финансирање израде планских докумената („Службени гласник РС”, број 72/11). 
Члан 6.
Овај правилник ступа на снагу наредног дана од дана објављивања у „Службеном гласнику Републике Србије”. 
 
Број 110-00-00023/2015-07
У Београду, 29. маја 2015. године
Министар,
проф. др Зорана Михајловић, с.р.