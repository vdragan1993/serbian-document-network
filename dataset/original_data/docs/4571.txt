Редакцијски пречишћен текст
 
На основу члана 50. став 3. тачка 9) Закона о девизном пословању („Службени гласник РС”, бр. 62/06 и 31/11), 
	
Министар финансија доноси 
 
ПРАВИЛНИК
о службеној легитимацији и одговарајућој врсти одеће, обуће и опреме девизног инспектора


	"Службени гласник РС", број 7 од 31. јануара 2012, 81 од 24. септембра 2015 - 
др. правилник
 
Члан 1.
Овим правилником прописује се садржина и образац службене легитимације, која се издаје девизном инспектору и одговарајућа врста одеће, обуће и опреме коју користи девизни инспектор приликом вршења девизне контроле.
Члан 2.
Службена легитимација служи за идентификацију девизног инспектора приликом вршења непосредне контроле и девизни инспектор је може користити само у сврху обављања инспекцијског надзора у оквиру законске надлежности Девизног инспектората.
Члан 3.
Службена легитимација девизног инспектора је јавна исправа којом се доказује овлашћење девизног инспектора за вршење девизне контроле и коју је дужан да покаже на захтев одговорног или другог заинтересованог лица код кога врши контролу.
Члан 4.
Службена легитимација девизног инспектора издаје се на Обрасцу број 1. 
	
Образац службене легитимације из става 1. овог члана садржи, на средини горње половине предње спољне стране корица, Мали грб Републике Србије, а испод њега једно испод другог уписан текст: „РЕПУБЛИКА СРБИЈА” и „ЛЕГИТИМАЦИЈА ДЕВИЗНОГ ИНСПЕКТОРА”.
Образац службене легитимације девизног инспектора садржи на горњој половини леве унутрашње стране корица, место за фотографију димензија 25mm x 30 mm, са местом за печат и ознаком: „МП” код доњег десног угла места за фотографију, а испод места за фотографију, једно испод другог уписује се текст: „Име и презиме” са означеним местом за уписивање имена и презимена девизног инспектора, текст: „Својеручни потпис” са означеним местом за својеручни потпис девизног инспектора и текст: „Рег. број” са означеним местом за уписивање регистарског броја.
Образац службене легитимације девизног инспектора садржи на средини горње половине десне унутрашње стране корица текст: „МИНИСТАРСТВО ФИНАНСИЈА”, а испод текст: „ДЕВИЗНИ ИНСПЕКТОРАТ”. Испод натписа: „ДЕВИЗНИ ИНСПЕКТОРАТ”, на средини стране уписује се текст: „Овлашћење: Девизни инспектор је овлашћен да врши надзор над применом прописа из области девизног и спољнотрговинског пословања, мењачких послова, кредитних послова са иностранством, као и из области спречавања прања новца и финансирања тероризма у складу са Законом о девизном пословању („Службени гласник РС”, бр. 62/06 и 31/11).”. Испод текста Овлашћења, на дну десне унутрашње стране корица, у доњем левом углу, налази се означено место за уписивање места и датума издавања и текст: „Место и датум издавања”, у наставку, на средини означено место за печат органа са ознаком: „МП” и у доњем десном углу налази се означено место за потпис директора, испод кога је текст: „Директор”. 
	
Задња спољна страна корица службене легитимације девизног инспектора је празна.
Образац број 1 из става 1. овог члана одштампан је уз овај правилник и чини његов саставни део.
Члан 5.
Димензије службене легитимације девизног инспектора су 60mm x 95 mm.
Спољне стране корица службене легитимације девизног инспектора пресвучене су кожним омотом тегет боје.
Грб и текст исписан на спољној страни корица службене легитимације девизног инспектора су златно жуте боје.
Унутрашње стране службене легитимације девизног инспектора су беле боје, папирне, са црним словима.
Члан 6.
Службена одећа и обућа девизног инспектора је летња и зимска.
Летња и зимска службена одећа и обућа је:
1) за жене:
(1) капут или јакна за зиму од коже или штофа, односно за топлије доба године пригодан мантил или јакна, стандардног кроја, примерени јавној служби;
(2) женски костим са сукњом и панталонама (летњи и зимски) стандардног кроја, примерен јавној служби;
(3) кошуље (две летње и две зимске), светле боје, летња кратких рукава, зимска дугих рукава;
(4) ципеле (летње и зимске ципеле или чизме) израђене од коже;
2) за мушкарце:
(1) капут или јакна за зиму од коже или штофа, односно за топлије доба године пригодан мантил или јакна, стандардног кроја, примерени јавној служби;
(2) мушко одело са два пара панталона (летње и зимско) стандардног кроја, примерено јавној служби;
(3) кошуље (две летње и две зимске), светле боје, летња кратких рукава, зимска дугих рукава;
(4) ципеле (летње и зимске ципеле или чизме) израђене од коже.
Члан 7.
Службена одећа и обућа из члана 6. овог правилника набавља се сваке године и то по једна летња и по једна зимска, осим капута и јакне, који се набављају сваке друге године.
Члан 8.
Опрема девизног инспектора састоји се од:
1) лаптопа;
2) мобилног телефона;
3) службене ташне.
Члан 9.
Службене легитимације девизних инспектора, издате до дана ступања на снагу овог правилника, замениће се службеним легитимацијама прописаним овим правилником у року од 30 дана од дана његовог ступања на снагу.
Члан 10.
Одредбе чл. 6, 7. и 8. овог правилника примењују се од 1. јануара 2013. године.
Члан 11.
Овај правилник, ступа на снагу осмог дана од дана објављивања у „Службеном гласнику Републике Србије”.
 
Број 110-00-493/2011-16
У Београду, 20. јануара 2012. године
Министар,
др 
	Мирко Цветковић, с.р.