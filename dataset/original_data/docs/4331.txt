На основу члана 104. Закона о привредним друштвима („Службени гласник РС”, број 125/04) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси 
 
 
ОДЛУКУ
о изменама и допунама оснивачког акта Друштвеног предузећа на акције „Галеника Клирит” Земун
„Службени гласник РС“, број 50 од 23. јула 2010.
 
I. ОСНОВНЕ ОДРЕДБЕ
 
Члан 1.
Друштвено предузеће на акције „Галеника Клирит” Земун, организује се као једночлано друштво с ограниченом одговорношћу (у даљем тексту: Друштво) и послује у складу са прописима којим се уређује правни положај привредних друштава. 
 
Члан 2.
Друштвено предузеће на акције „Галеника Клирит” Земун, Сењски трг 7, уписано је у Регистар привредних субјеката код Агенције за привредне регистре под бројем БД 30503/2005 од 28. јула 2005. године. 
На основу Закључка Владе 05 Број: 464-3613/2010 од 20. маја 2010. године, којим је утврђен удео државне својине од 100% у средствима која користи Друштвено предузеће на акције „Галеника Клирит” Земун, Републичка дирекција за имовину Републике Србије и Друштвено предузеће на акције „Галеника Клирит” Земун закључили су Споразум о уделу државне својине у средствима која користи Друштвено предузеће на акције „Галеника Клирит” од 10. јуна 2010. године.
 
Члан 3.
Друштво послује средствима у државној својини.
Друштво је основано на неодређено време. 
Друштво има својство правног лица.
Друштво у правном промету са трећим лицима има сва овлашћења и иступа у своје име за свој рачун.
 
II. ПОСЛОВНО ИМЕ И СЕДИШТЕ ДРУШТВА
 
Члан 4.
Друштво послује под следећим пословним именом: „Галеника Клирит” д.о.о., Земун. 
Скраћено пословно име Друштва је: „Галеника Клирит” д.о.о.
 
Члан 5.
Седиште друштва је у Земуну, улица Сењски трг 7.
 
III. ПЕЧАТ И ШТАМБИЉ ДРУШТВА
 
Члан 6.
Друштва има печат и штамбиљ.
Печат је округлог облика пречника 32mm, на коме је исписано пословно име и седиште Друштва на српском језику, ћириличким писмом.
Штамбиљ је правоугаоног облика, дужине 65mm и ширине 32mm, на коме је исписано пословно име и седиште Друштва на српском језику, ћириличким писмом.
Директор Друштва доноси одлуку којом се утврђује начин употребе и чувања печата и штамбиља Друштва.
 
IV. ПОДАЦИ О ОСНИВАЧУ
 
Члан 7.
Оснивач Друштва је Република Србија за коју на основу законског овлашћења оснивачка права врши Влада, Београд, Немањина 11 (у даљем тексту: Оснивач).
 
V. ДЕЛАТНОСТ ДРУШТВА
 
Члан 8.
Претежна делатност Друштва је:
25210 производња и прерада пластичних маса
Друштво обавља послове спољнотрговинског промета из оквира своје делатности, као и друге делатности у складу са законом и овом одлуком.
 
VI. ОСНОВНИ КАПИТАЛ
 
Члан 9.
Основни капитал Друштва чине средства којима послује Друштво према билансу стања на дан 31. децембра 2007. године и износи 185.274.000,00 динара, што је по средњем курсу Народне банке Србије на дан 31. децембра 2007. године противвредност од 2.338.249,44 евра.
Основни капитал у целости је уплаћен, односно унет у Друштво.
Средства која користи Друштво чини:
– књижно право коришћења 1/2 објекта у Земуну, у улици Сењски трг бр.7, постојећи на кат. парц. бр. 2971/3 и 2969/4, са правом коришћења наведених катастарских парцела, све уписано у ЗКУЛ бр. 7548, КО Земун; 
– књижно право коришћења објекта у Земуну, у улици Батајнички друм б.б., и то: погона „Клирит”, постојећег на кат. парц. бр. 324/11, погона „Синтеза”, постојећег на кат. парц. бр. 324/26, складишта мономера, постојећег на кат. парц. бр. 324/29 и портирнице I постојеће на на кат. парц. бр. 324/34, са правом коришћења наведених катастарстких парцела, све уписано у ЗКУЛ 1894, КО Земун IV;
Средства из става 2. овог члана чине и друге непокретности, покретне ствари (посебно опрема), новчана средства и хартије од вредности, као и права и обавезе које Друштвено предузеће на акције „Галеника Клирит”, Земун, има на дан закључења Споразума.
 
VII. РАСПОДЕЛА ДОБИТИ
 
Члан 10.
Добит Друштва, утврђена у складу са законом, може се расподелити за повећање основног капитала, резерве или за друге намене, у складу са законом и овом одлуком. 
Одлука о расподели добити доноси се уз сагласност Оснивача.
 
VIII. ЗАСТУПАЊЕ ДРУШТВА
 
Члан 11.
Друштво у пословима унутрашњег и спољнотрговинског промета заступа директор Друштва без ограничења, у складу са законом.
Директор може, у оквиру својих овлашћења, дати другом лицу писано пуномоћје за заступање Друштва.
 
IX. СКУПШТИНА ДРУШТВА
 
Члан 12.
Овлашћења Скупштине Друштва врши Оснивач, преко овлашћених представника.
Одлуку о одређивању и разрешењу председника и чланова Скупштине доноси Оснивач.
 
Члан 13.
Скупштина Друштва одлучује о:
1) избору и разрешењу директора;
2) одобравању финансијских извештаја;
3) доношењу годишњег програма рада и пословања Друштва, уз сагласност Оснивача;
4) именовању интерног ревизора и утврђивању накнаде за његов рад;
5) повећању и смањењу основног капитала Друштва;
6) промени делатности;
7) утврђивању зараде директора;
8) статусним променама, промени правне форме и престанку Друштва;
9) промени пословног имена и седишта Друштва;
10) давању одобрења на правне послове директора и других повезаних лица са Друштвом;
11) стицању, продаји, давању у закуп, залагању или другом располагању имовином велике вредности, у складу са законом којим се утврђује правни положај привредних друштава;
12) измени оснивачког акта;
13) образовању огранака Друштва и давању пословног пуномоћја за огранке Друштва;
14) доношењу пословника о свом раду;
15) другим питањима из делокруга Скупштине у складу са законом и оснивачким актом.
 
X. ДИРЕКТОР ДРУШТВА
 
Члан 14.
Директора Друштва бира и разрешава Скупштина. 
Директор се бира на период од четири године.
Директор је у радном односу у Друштву са пуним радним временом.
 
Члан 15.
Директор Друштва:
1) заступа Друштво;
2) организује и води пословање Друштва, у складу са законом и овом одлуком;
3) стара се о законитости рада и одговара за законитост рада Друштва;
4) предлаже доношење одлука из делокруга Скупштине Друштва;
5) спроводи одлуке Скупштине Друштва:
6) одлучује о правима, обавезама и одговорностима запослених у Друштву, у складу са законом којим се уређују радни односи;
7) доноси акт о организацији и систематизацији послова и друге акте Друштва;
8) обавља друге послове у складу са законом и овом одлуком који нису у делокругу Скупштине Друштва.
 
XI. ИНТЕРНИ РЕВИЗОР
 
Члан 16.
Интерни ревизор:
1) контролише веродостојност и комплетност финансијских извештаја Друштва,
2) контролише усклађеност пословања Друштва са законом, годишњим програмом рада и пословања Друштва,
3) обавља и друге послове у складу са законом.
 
Члан 17.
Интерни ревизор извештава Скупштину Друштва о:
1) веродостојности и потпуности финансијских извештаја Друштва;
2) основаности предлога за расподелу добити;
3) другим питањима од значаја за оцену законитости и целисходности поступања у спровођењу пословне политике и пословању Друштва.
Интерни ревизор подноси извештај по питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина Друштва.
 
XII. АКТИ И ДОКУМЕНТА ДРУШТВА
 
Члан 18.
У Друштву се води књига удела, са подацима и на начин прописан законом којим се уређује правни положај привредних друштава.
 
Члан 19.
У Друштву се води књига одлука.
У књигу одлука уносе се одлуке које доноси Скупштина Друштва у складу са овом одлуком.
 
Члан 20.
Aкти Друштва су правилници и одлуке којима се на општи начин уређују одређена питања.
Измене и допуне правилника и одлука врше са на начин и по поступку који су одређени за њихово доношење.
 
Члан 21.
Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
 
Члан 22.
Друштво је дужно да држи и чува све акте и документа Друштва у складу са законом којим се уређује правни положај привредних друштава.
 
XIII. ЗАШТИТА ЖИВОТНЕ СРЕДИНЕ
 
Члан 23.
Друштво је, при обављању делатности, дужно да се стара о заштити животне средине, у складу са законом и другим прописима.
 
XIV. ПРЕСТАНАК ДРУШТВА
 
Члан 24.
Друштво престаје:
1) одлуком Скупштине Друштва;
2) статусним променама које воде престанку Друштва;
3) стечајем или ликвидацијом;
4) ако се правоснажном одлуком утврди да је регистрација Друштва била ништава и одреди брисање Друштва;
5) у другим случајевима предвиђеним законом.
 
XV. ПРЕЛАЗНЕ И ЗАВРШНЕ ОДРЕДБЕ
 
Члан 25.
Запослени у Друштвеном предузећу на акције „Галеника Клирит” Земун, настављају да раде у Друштву, а своја права и обавезе остварују у складу са законом и општим актима Друштва. 
 
Члан 26.
Друштво ће општа акта ускладити са овом одлуком у року од три месеца од дана регистрације Друштва у Регистар привредних субјеката.
 
Члан 27.
До избора директора Друштва, дужност директора обављаће у својству вршиоца дужности директора Друштва Тасић Милован из Београда, ул. Пожешка бр. 120, ЈМБГ 2602963741224, који ће извршити и судску оверу ове одлуке, у складу са законом.
 
Члан 28.
Ову одлуку објавити у „Службеном гласнику Републике  Србије”.
 
 
05 број 023-5143/2010
У Београду, 15. јула 2010. године
Влада 
Председник,
др Мирко Цветковић, с.р.