На
основу члана 24. став 2. Закона о планирању и изградњи („Службени гласник РС”,
бр. 47/03 и 34/06), 
Влада
доноси
 
ОДЛУКУ
о изради измена и
допуна Просторног плана подручја инфраструктурног коридора Ниш–граница
Републике Македоније
„Службени
гласник РС”, број 59 од 11. јула 2006.
  
1.
Приступа се изради измена и допуна Просторног плана подручја инфраструктурног
коридора Ниш–граница Републике Македоније („Службени гласник РС”, број 77/02).

2.
Циљеви измена и допуна Просторног плана подручја инфраструктурног коридора
Ниш–граница Републике Македоније (у даљем тексту: Просторни план) су
усклађивање Просторног плана са Законом о планирању и изградњи у делу којим се
уређује доношење регулационих планова којима се разрађује Просторни план, као и
са стеченим обавезама везаним за постојеће објекте у коридору аутопута које
нису узете у обзир приликом његовог доношења, а за које су издате грађевинске и
употребне дозволе које су постале правоснажне пре доношења Просторног плана, и
то: станице за снабдевање горивом моторних возила поред магистралног пута број
1. Београд–Скопље, деоница Лесковац–Прешево са десне стране на km 964+000 и
станице за снабдевање горивом моторних возила и мотела са рестораном поред
магистралног пута број 1. Београд–Скопље, деоница Лесковац–Прешево са леве
стране код km 964+600. 

3. Измене и допуне Просторног плана обухватају део
територије општине Бујановац, и то целу катастарску општину Биљача.

4.
Концепција измена и допуна Просторног плана биће заснована на планској, студијској,
техничкој и другој документацији, као и на резултатима досадашњих истраживања и
важећим документима у Републици Србији.

5.
Носилац израде измена и допуна Просторног плана је Републичка агенција за
просторно планирање.

6.
Министарства, посебне организације, јавна предузећа и установе надлежне за
послове који су од значаја за измене и допуне Просторног плана, доставиће у
року од седам дана од дана ступања на снагу ове одлуке све расположиве податке
и документацију из делокруга свог рада носиоцу израде измена и допуна
Просторног плана.

7.
Рок за израду и доношење измењеног и допуњеног Просторног плана је месец дана
од дана ступања на снагу ове одлуке.

8.
Средства за израду измена и допуна Просторног плана обезбеђена су Законом о
буџету Републике Србије за 2006. годину („Службени гласник РС”, бр. 106/05 и
108/05 – исправка) у оквиру средстава која су одређена за Републичку агенцију
за просторно планирање. 

9.
Предлог акта којим се утврђују измене и допуне Просторног плана биће изложен на
јавни увид у трајању од 30 дана у згради скупштине општине Бујановац. 

10.
Ова одлука ступа на снагу осмог дана од дана објављивања у „Службеном гласнику
Републике Србије”.
 

05 
број 
350-15267/2002-4

У Београду, 6. 
јула 2006. године


Влада

Потпредседник,

Ивана Дулић 
Марковић, с.р.