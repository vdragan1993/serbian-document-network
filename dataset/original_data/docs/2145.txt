На основу члана 23. став 2. Закона о државној управи („Службени гласник РС”, бр. 79/05, 101/07, 95/10 и 99/14), а у вези са чланом 75. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13 и 142/14) и чланом 18. став 6. Уредбе о буџетском рачуноводству („Службени гласник РС”, бр. 125/03 и 12/06),
Министар финансија доноси
ПРАВИЛНИК
о начину и роковима вршења пописа имовине и обавеза корисника буџетских средстава Републике Србије и усклађивања књиговодственог стања са стварним стањем
"Службени гласник РС", број 33 од 9. априла 
				2015.
Члан 1.
Овим правилником уређују се начин и рокови вршења пописа имовине и обавеза корисника буџетских средстава Републике Србије и усклађивање књиговодственог стања са стварним стањем.
Члан 2.
Овај правилник односи се на кориснике буџетских средстава Републике Србије (директне и индиректне кориснике буџетских средстава Републике Србије), сходно одредбама Закона о буџетском систему (у даљем тексту: вршиоци пописа). 
Изузетак од примене овог правилника су дипломатско-конзуларна представништва Републике Србије у иностранству која су у саставу министарства надлежног за спољне послове и организационе јединице и установе министарства надлежног за послове одбране и Војске Србије.
Члан 3.
Попис обухвата: нефинансијску имовину (у сталним средствима и у залихама), финансијску имовину и обавезе, у складу са правилником који прописује класификациони оквир и контни план за буџетски систем, као и усклађивање књиговодственог стања са стварним стањем које је утврђено пописом. 
Члан 4.
Пре започињања пописа врши се усклађивање евиденција и стања главне књиге са дневником и помоћних књига са главном књигом.
Вршиоци пописа дужни су да попис и усклађивање стања нефинансијске имовине врше са стањем на дан 31. децембра године за коју се врши попис.
Вршиоци пописа дужни су да усаглашавање финансијске имовине и обавеза врше са стањем на дан 31. децембра године за коју се врши попис.
Имовина других правних субјеката која се у тренутку пописа, у складу са валидном документацијом, налази на коришћењу код вршиоца пописа евидентира се на посебним пописним листама, које се достављају том правном субјекту.
Члан 5.
Попис имовине и обавеза може бити редован и ванредан.
Редован попис имовине и обавеза врши се на крају пословне године, са стањем на дан 31. децембра године за коју се врши попис.
У току пословне године ванредан попис имовине и обавеза врши се у случају примопредаје дужности лица које је овлашћено да управља материјалним и новчаним средствима (рачунополагач), приликом настанка статусне промене, приликом прибављања средстава и у другим случајевима када то одлучи овлашћено лице вршиоца пописа.
Члан 6.
За редован попис имовине и обавеза овлашћено лице вршиоца пописа образује посебним актом потребан број пописних комисија.
Актом о образовању пописне комисије одређује се председник, заменик председника, чланови и заменици чланова пописне комисије, који се бирају из редова запослених, утврђује се предмет пописа и рок за достављање извештаја о извршеном попису од стране сваке комисије појединачно.
За ванредан попис, овлашћено лице вршиоца пописа посебним актом образује пописну комисију. 
За редован годишњи попис имовине и обавеза, акт о образовању пописне комисије доноси се најкасније до 1. децембра текуће године.
Акт о образовању пописне комисије доставља се свим члановима пописне комисије.
У случају образовања више пописних комисија, ради координације рада свих комисија може се образовати Централна пописна комисија. 
У току пописа Централна пописна комисија, обавља следеће послове:
1) координира радом свих пописних комисија;
2) утврђује да ли су пописне комисије благовремено донеле план рада према члану 8. овог правилника;
3) утврђује да ли су пописне комисије на време започеле и завршиле попис и прати њихов рад у току пописа;
4) утврђује да ли су извршене припреме за попис од стране свих учесника у обављању послова пописа (пописне комисије, лица која су задужена за руковање имовином, књиговодства и рачунополагача); 
5) предузима друге радње неопходне за вршење пописа имовине и обавеза у складу са прописима.
За тачност вршења пописа одговорнa je пописнa комисијa.
Члан 7.
Председник и чланови пописне комисије и њихови заменици не могу бити лица која су одговорна за руковање имовином која се пописује и њихови непосредни руководиоци, као ни лица која воде аналитичку евиденцију те имовине.
Члан 8.
Пописна комисија је дужна да састави план рада по којем ће вршити попис, који обавезно садржи све радње које ће се вршити пре и приликом пописа. За сваку радњу одређује се рок до којег треба да буде завршена. Рокови се планирају тако да се пописом обухвати период пописа са стањем на дан 31. децембра године за коју се врши попис.
Планови рада свих пописних комисија усклађују се са спровођењем пописа, и то у погледу рокова, радног времена и начина спровођења пописа.
План рада за редован годишњи попис доноси се најкасније до 10. децембра текуће године за коју се обавља попис и доставља се овлашћеном лицу вршиоца пописа.
Један примерак плана рада сваке пописне комисије доставља се Централној пописној комисији, уколико је сагласно члану 6. став 6. овог правилника иста образована.
План рада и акт о образовању пописне комисије доставља се и интерној ревизији. 
Члан 9.
Пописној комисији, пре почетка пописа, доставља се пописна листа са уписаним подацима (номенклатурни број, назив и врста, јединица мере и евентуално неки други подаци, осим података о количини и вредности). 
Члан 10.
Рад пописне комисије обухвата:
1) утврђивање стварних количина имовине која се пописује, и то: бројањем, мерењем, проценом и сличним поступцима, ближим описивањем пописане имовине и уношењем тих података у пописне листе;
2) утврђивање стварног стања на основу пописних листа на пописним местима и том приликом се сачињавају два примерка пописних листа имовине од којих се један примерак потписан од стране пописне комисије и лица које задужује имовину у датом простору оставља на пописном месту као задужење за сталну имовину која се користи, а други примерак представља саставни део извештаја о попису;
3) евидентирање у пописне листе натуралних промена са стањем на дан 31. децембра године за коју се врши попис; 
4) евидентирање о оштећењу имовине са уоченим примедбама; 
5) достављање посебних пописних листа за имовину која се налази код других правних субјеката, на основу веродостојне документације; 
6) попис готовинских еквивалената и готовине у благајни, хартије од вредности и сталних средстава плаћања који се врши бројањем према апоенима и уписивањем утврђених износа у посебне пописне листе; готовина и хартије од вредности које се налазе на рачунима и депо-рачунима пописују се на основу извода са стањем тих средстава на дан 31. децембра године за коју се врши попис;
7) попис финансијске имовине и обавеза који се врши према стању у пословним књигама;
8) састављање извештаја о извршеном попису.
Члан 11.
Пописна комисија у сарадњи са одговарајућим стручним службама испитује и анализира утврђене вишкове и мањкове и узроке њиховог настајања, а по потреби узима и изјаве одговорних лица.
По извршеном попису, пописна комисија сачињава извештај о извршеном попису, који обавезно садржи: стварно и књиговодствено стање имовине и обавеза; разлике између стварног стања утврђеног пописом и књиговодственог стања; предлог начина решавања утврђених разлика (мањкова и вишкова, начин надокнађивања мањкова и евидентирање вишкова, као и начин за решавање питања имовине која није више за употребу); примедбе и објашњења радника који рукују имовином, односно који су задужени материјалним и новчаним средствима (о утврђеним разликама), као и друге примедбе и предлоге пописне комисије у вези са пописом, уз који се прилаже пописна листа и документација која је служила за састављање пописне листе.
Члан 12.
Извештај о извршеном попису нефинансијске имовине за претходну годину, пописна комисија доставаља Централној пописној комисији (уколико је иста образована), најкасније до 25. јануара наредне године.
Извештај о извршеном попису финансијске имовине и обавеза за претходну годину, пописна комисија доставља Централној пописној комисији (уколико је иста образована), најкасније до 15. фебруара наредне године.
Централна пописна комисија сачињава коначан Извештај о извршеном попису са предлогом решења и доставља најкасније до 25. фебруара наредне године овлашћеном лицу, ради усвајања и одлучивања по утврђеним одступањима, као и интерној ревизији.
Уколико није образована Централна пописна комисија, сагласно члану 6. став 6. овог правилника, председник пописне комисије, извештај о извршеном попису са предлогом решења доставља овлашћеном лицу вршиоца пописа и интерној ревизији у року из ст. 1. и 2. овога члана.
Члан 13.
Овлашћено лице вршиоца пописа (орган) разматра извештај о извршеном попису и доноси акт о усвајању извештаја. 
Уколико извештај о извршеном попису садржи пропусте и неправилности, исти се враћа Централној пописној комисији, односно пописној комисији на дораду и одређује примерени рок за достављање новог извештаја.
Извештај о извршеном попису и акт о усвајању извештаја доставља се на књижење, ради усаглашавања књиговодственог стања са стварним стањем.
Члан 14.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-486/2014
У Београду, 2. априла 2015. године
Министар, 
др Душан Вујовић, с.р.