На основу члана 123. тачка 3. Устава Републике Србије, а у вези са Законом о потврђивању Финансијског уговора између Републике Србије и Европске инвестиционе банке „Зајам за општинску и регионалну инфраструктуру” („Службени гласник РС – Међународни уговори”, број 42/09) и Законом о потврђивању Финансијског уговора између Републике Србије и Европске инвестиционе банке „Зајам за општинску и регионалну инфраструктуру Б” („Службени гласник РС – Међународни уговори”, број 108/09),
Влада доноси 
УРЕДБУ
о поступку по коме се бирају инфраструктурни пројекти и поступку по коме се спроводи подршка унапређења локалне и регионалне инфраструктуре – Градимо заједно
"Службени гласник РС", број 5 од 25. јануара 
				2017.
 
I. УВОДНЕ ОДРЕДБЕ
Члан 1.
Овом уредбом уређује се поступак избора инфраструктурних пројеката и поступак расподеле и коришћења средстава за подршку унапређења локалне и регионалне инфраструктуре – Градимо заједно. 
Инфраструктурни пројекти (у даљем тексту: пројекти), у смислу ове уредбе, представљају локалне и регионалне пројекте који испуњавају критеријуме у складу са условима из финансијских уговора између Републике Србије и Европске инвестиционе банке „Зајам за општинску и регионалну инфраструктуру” и „Зајам за општинску и регионалну инфраструктуру Б” (у даљем тексту: Уговори о зајму), као и критеријуме утврђене овом уредбом.
Поступак спровођења подршке унапређења локалне и регионалне инфраструктуре – Градимо заједно, врши се преосталим неповученим средствима зајма по основу Уговора о зајму (у даљем тексту: Средства), од којих ће износ Средстава за 2017, 2018. и 2019. годину бити утврђен буџетом Републике Србије за предметну буџетску годину, на разделу Министарства привреде (у даљем тексту: Министарство). 
II. ЦИЉ И НАМЕНА СРЕДСТАВА
Члан 2.
Циљ расподеле и коришћења Средстава је пружање подршке јединицама локалне самоуправе за суфинансирање реализације пројеката.
Средства су намењена за подршку унапређења локалне и регионалне инфраструктуре, и то:
1) изградњу, реконструкцију, рехабилитацију и санацију путева, улица, бициклистичких стаза и путних објеката (мостови, надвожњаци, пасареле и др.);
2) изградњу, реконструкцију, доградњу, санацију и адаптацију објеката за потребе предшколског, школског и других нивоа образовања, објеката за ученички и студентски стандард, као и објеката за научна истраживања; 
3) изградњу, реконструкцију, доградњу, санацију и адаптацију школских спортских сала и терена; 
4) изградњу, реконструкцију, доградњу, санацију и адаптацију објеката здравствене и социјалне инфраструктуре (установе за пружање здравствене и социјалне помоћи); 
5) изградњу, реконструкцију, доградњу, санацију и адаптацију објеката културно-историјског наслеђа (објекти културно-историјског значаја који подстичу развој туризма). 
III. ИЗБОР ПРОЈЕКАТА
Јавни позив
Члан 3.
Министарство расписује јавни позив за пријаву пројеката за подршку унапређења локалне и регионалне инфраструктуре – Градимо заједно (у даљем тексту: Јавни позив).
Јавни позив се објављује у „Службеном гласнику Републике Србије” и на интернет страни Министарства.
Учешће у суфинансирању пројекта
Члан 4.
Из буџета Републике Србије, са раздела Министарства суфинансира се пројекат у висини до 50% вредности пројекта без ПДВ.
Из буџета јединице локалне самоуправе суфинансира се преостала вредност пројекта без ПДВ, као и ПДВ на укупну вредност пријављеног пројекта, у складу са прописима којима се уређује порез на додату вредност.
Подносилац пријаве пројекта
Члан 5.
Подносилац пријаве пројекта је јединица локалне самоуправе на чијој територији је планирана реализација одређеног пројекта, а уколико пројекат реализује више јединица локалне самоуправе, подносилац пријаве пројекта су јединице локалне самоуправе које заједно реализују пројекат (у даљем тексту: Подносилац пријаве).
Пријава пројекта
Члан 6.
Пријава пројекта подноси се на Обрасцу – Пријава пројекта за подршку унапређења локалне и регионалне инфраструктуре – Градимо заједно, који је одштампан уз ову уредбу и чини њен саставни део.
Уз образац из става 1. овог члана, приликом пријављивања пројекта на Јавни позив, доставља се и документација која је наведена у Јавном позиву.
Комисија за оцењивање и одабир пројеката
Члан 7.
Комисија за оцењивање и одабир пројеката (у даљем тексту: Комисија) врши преглед и утврђује формалну исправност пријаве пројекта и документације из члана 6. ове уредбе, као и испуњеност услова за доделу Средстава и критеријума за оцењивање и одабир пројеката.
Комисију образује решењем министар привреде.
Комисија разматра само пријаве пројеката које су благовремено поднете и комплетне.
Комисија може тражити додатне информације од Подносиоца пријаве.
IV. УСЛОВИ ЗА ДОДЕЛУ СРЕДСТАВА
Члан 8.
Услови за доделу Средстава су:
1) да је реализација пројекта у складу са циљем и наменом Средстава из члана 2. ове уредбе;
2) да је суфинансирање пројекта предвиђено од стране Подносиоца пријаве у висини припадајућег износа.
V. КРИТЕРИЈУМИ ЗА ОЦЕЊИВАЊЕ И ОДАБИР ПРОЈЕКАТА
Члан 9.
Оцењивање и одабир пројеката врши се на основу следећих критеријума:
1) врста пројекта (локални или регионални);
2) ефекти пројекта;
3) одрживост пројекта;
4) усклађеност пројекта са стратешким документима;
5) број директних корисника пројекта;
6) број индиректних корисника пројекта.
Критеријуми за оцењивање и одабир пројеката из става 1. овог члана детаљно су разрађени у Прилогу – Критеријуми за оцењивање и одабир пројекта, који је одштампан уз ову уредбу и чини њен саставни део.
VI. РАСПОДЕЛА И КОРИШЋЕЊE СРЕДСТАВА
Алоцирање, повлачење и трошење Средстава
Члан 10.
На основу Јавног позива, а у складу са условима за доделу Средстава из члана 8. ове уредбе и критеријумима за оцењивање и одабир пројеката из члана 9. ове уредбе, Комисија врши рангирање пројеката и сачињава Листу пројеката за алоцирање Средстава (у даљем тексту: Листа пројеката), коју доставља на мишљење Јединици за управљање пројектима у Министарству.
 Јединица за управљање пројектима, по давању позитивног мишљења, доставља Листу пројеката Европској инвестиционој банци на одобрење. 
Након одобрења Листе пројеката од стране Европске инвестиционе банке, Комисија утврђује предлог одлуке о расподели и коришћењу Средстава за подршку унапређења локалне и регионалне инфраструктуре – Градимо заједно, у зависности од висине средстава која буде обезбеђена у буџету Републике Србије за 2017, 2018. и 2019. годину и доставља га министру привреде.
У случају да укупна вредност пројеката са одобрене Листе пројеката буде мања од вредности Средстава, Министарство расписује нови Јавни позив све док се Средства у потпуности не алоцирају.
Динамика повлачења и трошења алоцираних Средстава трајаће три године, и то 2017, 2018. и 2019. године, у складу са роковима из Уговора о зајму.
Доношење одлуке
Члан 11.
На основу предлога одлуке из члана 10. ове уредбе, одлуку о расподели и коришћењу средстава за подршку унапређења локалне и регионалне инфраструктуре – Градимо заједно (у даљем тексту: Одлука) доноси министар привреде.
Одлука садржи: назив Подносиоца пријаве, назив пројекта, место улагања и висину одобреног износа средстава за реализацију пројекта. Одлука се објављује у „Службеном гласнику Републике Србије” и на интернет страни Министарства.
У случају потребе, Одлука се може мењати, односно допуњавати, у складу са одобреном Листом пројеката.
VII. РЕАЛИЗАЦИЈА ПРОЈЕКАТА
Спровођење јавне набавке
Члан 12.
Јавне набавке за потребе реализације одобрених пројеката Министарство ће спровести у складу са законом којим се уређују јавне набавке.
Након спроведеног поступка јавне набавке Министарство, Подносилац пријаве и изабрани понуђач закључују уговор за реализацију пројекта.
Праћење реализације пројекта
Члан 13.
Министарство путем својих стручних служби, обезбедиће праћење реализације сваког одабраног пројекта са свих аспеката реализације (техничке, финансијске, правне и др.).
Подносилац пријаве обезбеђује стручни надзор над извођењем радова на реализацији одабраног пројекта.
Члан 14.
Ова уредба ступа на снагу наредног дана од дана објављивања у „Службеном гласнику Републике Србије”.
05 број 110-170/2017-1
У Београду, 24. јануара 2017. године
Влада
Председник,
Александар Вучић, с.р.
Прилози

				Образац – Пријава пројекта за подршку унапређења локалне и 
				регионалне инфраструктуре – Градимо заједно

				Прилог - Критеријуми за оцењивање и одабир пројекта