Редакцијски пречишћен текст
 

На основу 
члана 8. став 2. Закона
о санитарном надзору („Службени гласник РС”, бр.
34/94 и 25/96),

Министар за здравље доноси

 

 

ПРАВИЛНИК


о санитарно-хигијенским условима за објекте у којима се обавља производња и 
промет животних намирница и предмета опште употребе

„Службени гласник
РС”, бр. 6 од 12. 
фебруара 1997, 52 од 21. 
новембра 1997.

 

I. УВОДНЕ ОДРЕДБЕ

Члан 1.

Овим
правилником ближе се прописују санитарно-хигијенски услови за објекте у којима
се обавља производња и промет животних намирница и предмета опште употребе, у
погледу локације објекта, окружења, изградње, уређења, снабдевања водом, одвода
отападних вода, уклањања чврстих отпадних материја, просторија и опреме, осим
за објекте водоводних организација и индустријске и занатске објекте за клање
животиња, обраду, прераду и ускладиштење прозвода животињског порекла.

Члан 2.

Објекти
у којима се обавља производња и промет животних намирница и предмета опште
употребе, у смислу овог правилника, јесу:

1)
индустријски објекти за производњу животних намирница (у даљем тексту:
индустријски објекти);

2)
објекти за производњу и промет животних намирница на занатски начин (у даљем
тексту: занатски објекти);

3)
објекти за промет животних намирница;

4)
објекти за производњу и промет предмета опште употребе;

5)
угоститељски објекти за пружање услуга смештаја, исхране и пића (у даљем
тексту: угоститељски објекти).

Члан 3.

На
угоститељске објекте, у погледу санитарно-хигијенских услова, примењују се
одредбе Правилника о разврставању, минималним условима и категоризацији
угоститељских објеката („Службени гласник Републике Србије”, бр. 66/94 и 3/95).

II. ОПШТИ
САНИТАРНО-ХИГИЈЕНСКИ УСЛОВИ

Члан 4.

Општи
санитарно-хигијенски услови, у смислу овог правилника, јесу услови у погледу
локације објекта, окружења, изградње, уређења, снабдевања водом, одвода
отпадних вода, уклањања чврстих отпадних материја, просторија и опреме, који се
односе на све објекте из члана 2. тач. 1) до 4) овог правилника.

1. Локација и
окружење објекта

Члан 5.

Објекти
у којима се обавља производња и промет животних намирница и предмета опште
употребе (у даљем тексту: објекти) изграђују се од чврстих материјала и
лоцирају на сувом и оцедном земљишту, а ако су изграђени на земљишту са високим
нивоом подземних вода, изолују се у складу са прописаним техничким нормативима.

Објекти
не могу бити лоцирани поред ђубришта, депонија, несанираних нужника, отворених
канала, фабрика које испуштају гасове, пару, димове, прашину, у близини других
објеката који могу штетно утицати на хгијенске услове у објекту, односно
хигијенску исправност животних намирница у њима, на местима где могу угрожавати
услове становања, или обављања здравствене, дечје и социјалне заштите, као и на
местима где би правац дувања главних ветрова могао штетно утицати на хигијенске
услове у објекту или његовој околини.

Објекти
се лоцирају на местима где је обезбеђена снабдевеност енергетским изворима и
хигијенски-исправном водом, као и могућност одвођења отпадних вода и других
отпадних материја.

Слободне
површине око објекта уређују се, а прилазни путеви ка објекту, интерне
саобраћајнице и платои око објекта изграђују се од чврстог материјала (бетон,
асфалт, камен и сл.).

2. Снабдевање
објекта водом

Члан 6.

Објекат
се снабдева водом за пиће из јавне водоводне мреже или из сопствених бунара,
којима се обезбеђује стално снабдевање објекта довољном количином хигијенски
исправне текуће воде.

Члан 7.

На
свим местима потрошње воде на којима постоји могућност загађивања мреже
(славина са навојима, други прикључци за прање, завршеци цеви уроњени у води
сл.) постављају се вентили против повратне сифонаже, и то непосредно иза
славине, односно друге врсте прикључака.

3. Одвод отпадних
вода

Члан 8.

Објекти
се прикључују на јавну канализациону мрежу, а у насељима, односно другим локацијама,
која немају изграђену јавну канализациону мрежу, објекат се прикључује на
сопствену канализацију са уређајима за пречишћавање (таложници, биолошки
филтери и сл.), у складу са санитарним прописима и прописима о заштити вода и
животне средине.

У
просторијама у којима се користи вода одвод се обезбеђује на начин којим се
спречава изливање отпадних вода по подној површини.

За
одвод воде у просторијама са температуром од 0Ц и вишом, поставља се
одговарајући број сливника, који имају одговарајући систем (сифоне, металне
решетке и др.) за спречавање повратка непријатних мириса и уласка глодара из
канализације.

Канализационе
цеви не инсталирају се и не проводе кроз радне просторије у којима се врши
обрада, прерада и чување животних намирница. У овим просторијама не постављају
се шахтови за ревизију мреже.

Отпадне
воде загађене агресивним хемијским супстанцама, пре упуштања у канализациони
систем неутралишу се.

4. Уклањање чврстих
отпадних материја

Члан 9.

У
просторијама објекта чврсте отпадне материје прикупљају се у хигијенске посуде
од нерђајућег материјала са поклопцима истог квалитета.

Чврсте
отпадне материје одлажу се у специјалне контејнере или канте са поклопцима
истог квалитета, смештене на посебно одређеном, бетонираном делу дворишта.

Простор,
хигијенске посуде, контејнери и канте свакодневно се празне, перу и
дезинфекцију и не користе се у друге сврхе.

5. Услови у погледу
просторија

Члан 10.

Просторије
за производњу и промет животних намирница и предмета опште употребе, у смислу
овог правилника, јесу:

1)
просторије у којима се обављају прозводни и други радни процеси (у даљем
тексту: производне просторије);

2)
просторије у којима се складиште сировине, материјали за паковање, готови
производи, помоћни материјали и повратна амбалажа (у даљем тексту: магацинске
просторије)

3)
просторије које служе за хигијенске, санитарне и друге потребе запослених у
објекту (у даљем тексту: помоћне просторије).

Производне
просторије

Члан 11.

Број,
величина и распоред производних просторија у објектима одговара технолошком процесу
који се у њима одвија.

Распоред
производних просторија одређује се тако да не долази до укрштања прљавих и
чистих путева.

За
производне просторије не користе се просторије које се налазе испод нивоа
терена (околног земљишта), осим у случају када нема других техничких
могућности, а изнађена су решења у погледу заштите од подземних и површинских
вода, као и од манипулација којима се угрожава хигијенска исправност животих
намирница и предмета опште употребе.

Члан 12.

Подови
производних просторија израђују се од чврстог непропустивог материјала,
отпорног на средства за прање, дезинфекцију и друге агресивне материје, равни,
глатки и без оштећења, и не смеју бити клизави.

Подови
производних просторија имају одговарајући пад према сливницима или одливним отворима
и изведени су на начин који онемогућују задржавање воде на подним површинама.

Члан 13.

Зидови
и таванице производних просторија морају бити равни, без пукотина и удубљења,
беле или неке друге светле боје.

Зидови
и таванице производних просторија изграђују се од чврстог материјала и изводе
се тако да се на њима не ствара кондензована влага и не задржава прашина и
друге штетне материје.

Цевоводи
и инсталације постављају се тако да са зидном површином не стварају скривене
углове неприступачне за чишћење, прање и техничко одржавање.

Члан 14.

Производне
просторије осветљавају се природним и вештачким осветљењем.

Распоред,
површина и број отвора за природно осветљење просторија обезбеђује равномерно
осветљавање свих делова просторија и одговара врсти техничко-технолошког
процеса који се у њима обавља.

Вештачко
осветљење уводи се у све просторије објекта.

Вештачким
осветљењем обезбеђује се потребни интензитет светлости, која мора бити дифузна
уједначена и емитована на начин којим се онемогућава стварање сенки, треперења,
блеска и додатне топлоте.

Члан 15.

У
производним просторијама обезбеђује се природна или вештачка вентилација као и
уређаји за пречишћавање и одвод дима, отпадних гасова, паре и непријатних
мириса.

Одвод
прашине, дима, отпадних гасова и водене паре врши се посебним цевним одводима
на месту настајања.

У
производним просторијама у којима настају непријатни мириси снижава се притисак
ваздуха, ради спречавања њиховог продирања у суседне просторије.

Отвори
за довод свежег ваздуха штите се од продора инсеката заштитном мрежом и
постављају се тако да спречавају контаминацију ваздуха прашином, штетним
гасовима или непријатним мирисима.

Ваздух
који се доводи у производне просторије а који не задовољава потребним
квалитетом пре убавицања у просторије пречишћавања се и приводи намени.

Члан 16.

У
производним просторијама обезбеђује се довољно слободног простора потребног за
несметан транспорт и манипулацију, пролаз запослених и опслуживање, односно
одржавање уређаја.

Магацинске
просторије

Члан 17.

Број
и величина магацинских просторија зависи од врсте и количине животних намирница
које се складиште у њима.

У
једној магацинској просторији може се складиштити више врста животних
нарминица, ако се складиште под истим условима и ако једна врста не утиче
штетно на хигијенску исправност или квалитет других врста намирница.

У
магацинским просторијама намењеним за складиштење и чување животних намирница
не складиште се: употребљена амбалажа, производи, предмети и материјали који
својим мирисом, нечистоћом, патогеним клицама и паразитима могу загадити
животне намирнице, односно који могу пренети отровне материје или материје
штетне по здравље.

Магацинске
просторије морају бити суве и прозрачне, а у погледу изградње, одржавања,
израде подова и зидова, осветљавања, вентилације и простора морају испуњавати
услове утврђене у чл. 12. до 16. овог правилника.

Магацинске
просторије обезбеђују се механичким средствима (мрежа на прозорима), решетка на
сливницима, метална маска на доњем делу врата и сл.) од продора глодара и
инсеката.

Члан 18.

Животне
намирнице складиште се и чувају на подметачима, полицама, палетама и у
расхладним уређајима.

Подметачи,
полице и палете постављају се у односу на зид на таквој удаљености која
омгогућава несметан пролаз и чишћење. Намирнице складиштене на непокретним
подметачима, полицама или палетама издижу се од подне површине најмање 30 цм, а
између редова обезбеђује се довољно слободног простора за манипулацију и
циркулацију ваздуха.

У
магацинској просторији у којој се складиште и чувају различите врсте животних
намирница, те намирнице се слажу одвојено, према врсти и пореклу.

Помоћне просторије

Члан 19.

Помоћне
просторије (гардеробе, купатила, умиваонице, тоалети, просторије за личну
хигијену жена, просторије за пушење, просторије за повремено загревање и одмор
запослених и др.) смештају се у посебном делу објекта, у анексу, или уз
производне и магацинске просторије, ако не сметају технолошком процесу
производње.

Члан 20.

Помоћне
просторије у погледу изградње, одржавања, израде подова и зидова, начина
осветљавања и вентилације и простора, морају испуњавати услове утврђене у чл.
12. до 16. овог правилника.

Број
и величина помоћних просторија зависи од броја и пола запослених у објекту и
корисника услуга које се у објекту пружају.

Члан 21.

Гардеробе
одређене за жене одвојене су од мушких гардероба.

Гардеробе
намењене запосленима који раде у производњи животних намирница одвојене су од
гардеробе других радника.

У
гардероби се за сваког запосленог обезбеђује дводелни ормар са отвором за
вентилацију.

Члан 22.

Купатила
одређена за жене одвојена су од купатила за мушкарце.

На
сваких десет запослених у једној смени обезбеђује се туш кабина.

Зидови
туш кабине облажу се керамичким плочицама или другим водоотпорним материјалом
беле или неке друге светле боје.

Кабина
има туш, текућу топлу и хладну воду, држач за сапун и убрус, посебан сливник и
заштитну пластичну завесу.

Подови
у купатилима облажу се керамичким плочицама или другим водоотпорним материјалом
погодним за лако чишћење и одржавање.

Члан 23.

Умиваонице
одређене за жене одвојене су од умиваоница за мушкарце.

На
сваких 15 запослених у смени обезбеђује се један уређај за прање руку са
држачем за папир, односно убрус или уређајем за сушење руку, етажер са
огледалом и потребним прибором.

Зидови
у умиваоници до висине 1,5 m од пода облажу се керамичким плочицама или другим
водоотпорним материјалом беле или неке друге светле боје.

Подови
у умиваоници облажу се керамичким плочицама или другим водоотпорним
материјалом, погодним за лако чишћење и одржавање.

Члан 24.

Тоалети
одређени за жене одвојене су од тоалета за мушкарце.

На
сваких 20 запослених у смени обезбеђује се један тоалет са претпростором и WС
кабином.

У
мушким тоалетима, на 20 запослених, обезбеђује се по један писаор, који се
поставља у одвојеном делу тоалета.

У
поду претпростора тоалета изграђује се сливник и обезбеђује најмање један
уређај за прање руку са држачем убруса и потребним прибором за личну хигијену.

У
просторијама тоалета обезбеђује се природна или вештачка вентилација, којом се постиже
могућност укупне измене ваздуха у просторији и то у серији од по пет пута за
један час.

Одстојање
тоалета од најудаљенијег радног места не сме бити већа од 30 m, а у
индустријским објектима од 100 m у оквиру објекта.

Тоалети
који се налазе уз производне или магацинске просторије, одвојени су од тих
просторија ходником или другом просторијом.

Члан 25.

За
личну хигијену жена обезбеђује се посебна просторија, одвојена од осталих
претпостором, опремљена посебним кабинама и умиваоницима за прање руку.

На
сваких 50 запослених жена у смени обезбеђује се кабина са бидеом, топлом и
хладном водом.

Подови
и зидови у тоалетима и просторијама одређеним за личну хигијену жена изграђују
се у складу са условима утврђеним у чл. 12. и 13. овог правилника.

Члан 26.

За
одмор запослених обезбеђује се посебна просторија, обезбеђена природном или
вештачком вентилацијом

За
запослене који раде у хладњачама или на отвореном простору обезбеђују се
просторије за повремено одмарање и загревање.

6. Услови у погледу
опреме

Члан 27.

Опрема
која се користи у прозводњи и промету животних намирница и предмета опште
употребе одговара технолошком процесу производње у објекту и израђује се од
материјала отпорног на корозију, који не ступа у реакцију са било којим
састојком намирница или средством за прање и дезинфекцију опреме.

Површина
опреме која долази у додир са животним намирницама не сме имати удубљења,
пукотине, неравнине, ивице, скривене углове или било каква оштећења, а сва
заварене места морају бити равна и глатка.

Ако
просторија располаже опремом за расхлађивање простора, испод опреме обезбеђује
се посуда за одвод воде од непропусног и нерђајућег материјала.

Опрема
за бурно хлађење на отвору издувне цеви обезбеђује се заштитном мрежом.

III. ПОСЕБНИ
САНИТАРНО-ХИГИЈЕНСКИ УСЛОВИ

1. Индустријски
објекти

Члан 28.

Круг
индустријског објекта ограђује се зиданом или жичаном оградом, висине од
најмање два метра.

Члан 29.

Производне
и магацинске просторије индустријског објекта морају бити високе најмање 3 m, а
помоћне просторије најмање 2,80 m.

Зидови
производних просторија индустријског објекта облажу се керамичким плочицама
беле или друге светле боје, до висине од најмање 3 m од пода.

Члан 30.

У
производним просторијама индустријског објекта у којима се врши обрада или
прерада животних намирница, обезбеђује се текућа, топла и хладна вода са
уређајима за прање руку и потребним пратећим прибором, чији број и распоред
зависи од технолошког процеса у објекту.

У
производним просторијама у којима има статичних радних места, уређаји за прање
руку постављају се у непосредној близини тих радних места.

Члан 31.

За
прање и санитацију покретне опреме, прибора и повратне амбалаже обезбеђује се
посебна просторија.

У
просторији за санитацију опреме обезбеђују се текућа топла и хладна вода, а
зидови и подови изграђују се у складу са условима утврђеним у чл. 12. и 13.
овог правилника.

Члан 32.

За
ускладиштење амбалаже и материјала за паковање обезбеђује се посебан магацински
простор, заштићен од продора животиња и инсеката, а посебна просторија или
простор за складиштење повратне амбалаже.

Члан 33.

Индустријски
објекти морају имати средства потребна за прање, чишћење и дезинфекцију
просторија, опреме и уређаја.

За
смештај средстава и прибора из става 1. овог члана обезбеђује се посебна
просторија или адекватан простор.

2. Занатски објекти

Члан 34.

У
занатским објектима у којима се у процесу производње животних намирница и
предмета опште употребе врши и припрема полуфабриката, поред просторија
утврђених у члану 10. овог правилника, за ову намену обезбеђује се посебна
просторија.

Члан 35.

У
занатском објекту за производњу освежавајућих безалкохолних пића, поред
просторија утврђених у члану 10. овог правилника, обезбеђују се посебне
просторије, и то:

1)
просторија за пријем и механизовано прање амбалаже (боца, носиљки и сл.);

2)
просторија за пуњење, затварање, етикетирање и паковање.

Члан 36.

Производне
просторије занатског објекта морају бити високе најмање 3 m, са најмање једним
отвором за природно проветравање.

Магацинске
и помоћне просторије занатског објекта морају бити високе најмање 2,80 m.

Зидови
производних просторија занатског објекта облажу се керамичким плочицама или
другим водоотпорним материјалом који се лако пере и одржава, беле или друге
светле боје, до висине од најмање 2 m од пода.

Члан 37.

У
производним просторијама занатског објекта обезбеђује се текућа топла и хладна
вода са уређајима за прање руку и потребним пратећим прибором за одржавање
хигијене.

У
прозводним просторијама занатског објекта у којима се врши припрема, обрада или
прерада животих намирница обезбеђује се посебан простор или просторија са
дводелном судопером за прање прибора за рад и посуђа, односно посебан простор
или просторија са троделном судопером за прање прибора за рад и посуђа из
продавнице или просторије за услуживање, ако су те просторије у саставу
објекта.

Пријем
на прање прибора за рад и посуђа из продавнице и просторије за услуживање врши
се на начин који не доводи до укрштања прљавог посуђа са животним намирницама у
припреми.

Члан 38.

У
саставу помоћних просторија занатског објекта обезбеђује се посебна просторија
или простор намењен за смештај прибора и средстава за чишћење, прање и
дезинфекцију простора и опреме.

3. Објекти за промет
животних намирница

Члан 39.

Објекти
за промет животних намирница јесу:

1)
објекти у којима се врши продаја животних намирница на мало (у даљем тексту:
продавнице);

2)
објекти у којима се врши продаја животих намирница на велико и обављају услуге
преузимања, сортирања, паковања, маркирања и складиштења животних намирница (у
даљем тексту: складишта).

Члан 40.

Просторија
продавнице укојој се излажу и продају животне намирнице* мора имати површину
од најмање 10 м2 и унутрашњу висину од најмање 3 m.

У
продавници се обезбеђује санитарни чвор са претпростором, посебан улаз за
пријем животних намирница у продавницу, приручни магацин за смештај животних
намирница и амбалаже, као и посебна просторија или простор за држање прибора и
средстава за прање, чишћење и дезинфекцију. 

 

*Службени
гласник РС, број 52/1997

 

Члан 41.

Животне
намирнице намењене продаји смештају се, излажу и чувају у рафовима, гондолама,
расхладним уређајима, витринама, замрзивачима, продајним столовима и пултовима.

Опрема
за смештај, излагање, чување и продају животних намирница поставља се тако да
не смета приликом манипулација животним намирницама и кретања купаца, односно
запослених у продавници.

Животне
намирнице не смеју се излагати на начин који би штетно утицао на њихову
хигијенску исправност (изложеност сунцу, високој температури, утицају влаге и
сл.), а приликом њиховог распоређивања, чувања и излагања води се рачуна о
њиховом саставу, структури и могућем међуутицају.

У
расхладним уређајима, витринама и замрзивачима обезбеђује се одређена,
одговарајућа температура за смештај и чување животних намирница, одређена
упутством произвођача.

Контрола
температуре у расхладним уређајима, витринама и замрзивачима врши се посебним
термометром.

Члан 42.

У
деловима продавнице у којима се врши сечење и продаја лакокварљивих животних
намирница (као што су месо и производи од меса, млеко и млечни производи и сл.)
обезбеђује се текућа топла и хладна вода, уређаји за прање руку и потребан
пратећи прибор.

У
деловима продавнице из става 1. овог члана, зидови се облажу керамичким
плочицама или дргим водоотпорним материјалом погодним за лако чишћење и
одржавање, до висине од најмање 2 m од пода.

Члан 43.

У
продавницама се обезбеђује оидговарајући алат и прибор за мерење, сечење,
пресипање, вешање, захватање и предузимање других сличних радњи.

Члан 44.

Складишта
се лоцирају на деоницама приступачним за несметан истовар и утовар животних
намирница и морају имати унутрашњу висину од најмање 2,80 метара.

Члан 45.

Складишта
се опремају одговарајућом опремом за смештај и чување животних намирница
(рафови, регали, гондоле, расхладни уређаји, транспортни уређаји).

Члан 45а*

Животне
намирнице не смеју се излагати изван објеката за промет животних намирница. 


 

*Службени
гласник РС, број 52/1997

 

Члан 45б*

Објекти
за промет животних намирница у којима се поред животних намирница продају и
предмети опште употребе морају испуњавати услове утврђене у чл. 40. до 45. овог
правилника.

Животне
намирнице и предмети опште употребе не смеју се излагати изван објеката из
става 1. овог члана.

У
складиштима у којима се поред животних намирница складиште и предмети опште употребе,
животне намирнице и предмети опште употребе складиште се на начин којим се
онемогућава међусобни штетни утицај у погледу њихове хигијенске исправности
(одвојени делови складишта, посебни регали за смештај, одвојени рафови, засебне
гондоле и сл.). 

 

*Службени
гласник РС, број 52/1997

 

4. Објекти за
прозводњу и промет предмета опште употребе

Члан 46.

Објекти
за прозиводњу и промет предмета опште употребе, у смислу овог правилника, јесу:

1)
објекти за индустријску производњу предмета опште употребе;

2)
објекти за промет прдмета опште употребе; 

3)
објекти за занатску производњу и промет предмета опште употребе.

Предмети
опште употребе не смеју се излагати изван обејката из става 1. тач. 2. и 3.
овог члана.* 

 

*Службени
гласник РС, број 52/1997

 

Члан 47.

Производне
просторије у објектима за индустријску прозводњу предмета опште употребе,
морају бити високе најмање 3 m, а магацинске и помоћне просторије најмање 2,80 
m.

Просторије
у објектима за промет предмета опште употребе морају бити високе најмање 2,80
m.

Производне
просторије у објектима за занатску производњу и промет предмета опште употребе
морају бити високе најмање 2,80 m, а магацинске и помоћне просторије најмање
2,60 m.

IV ПРЕЛАЗНЕ И
ЗАВРШНЕ ОДРЕДБЕ

Члан 48.

На
објекте који су изграђени, односно чија је изградња започела по прописима и
стандардима који су били на снази до дана ступања на снагу овог правилника,
неће се примењивати одредбе овог правилника у погледу висине, под условом да
имају унутрашњу висину која може бити највише до 20 cm нижа од висине прописане
овим правилником.

Члан 49.

Овај правилник ступа
на снагу осмог дана од дана објављивања у „Службеном гласнику Републике
Србије”, а примењиваће се од 1. јула 1997. године.

 

 

Број 110-00-158/95-04

У Београду, 21. јануара 1997. године

Министар,

др Лепосава Милићевић, 
с.р.