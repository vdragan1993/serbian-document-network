На основу члана 8. став 1. Закона о Народној скупштини („Службени гласник РС”, број 9/10) и члана 238. став 5. Пословника Народне скупштине („Службени гласник РС”, број 20/12 – пречишћен текст),
Народна скупштина Републике Србије, на Четвртој посебној седници у 2014. години, одржаној 5. јуна 2014. године, донела је
 
ЗАКЉУЧАК
поводом разматрања Извештаја о спровођењу Закона о слободном приступу информацијама од јавног значаја и Закона о заштити података о личности за 2013. годину

	"Службени гласник РС", број 60 од 6. јуна 2014.
 
1. Народна скупштина констатује да је 
	
Извештај о спровођењу Закона о слободном приступу информацијама од јавног значаја и Закона о заштити података о личности за 2013. годину аналитички, као и ранијих година, указао на стање у области слободног приступа информацијама од јавног значаја и области заштите података о личности, оцењујући да су остварени значајни резултати на пољу заштите и афирмације права на слободан приступ информацијама од јавног значаја и права на заштиту података о личности. 
	
Имајући у виду, међутим, да Повереник за информације од јавног значаја и заштиту података о личности притом оцењује да је кључни услов даљег напретка у остваривању права грађана промена праксе спорог и пасивног односа надлежних државних органа и имаоца јавних овлашћења према захтевима грађана, Народна скупштина позива надлежне органе и имаоце јавних овлашћења да предузму потребне мере за реализацију препорука Повереника на које се у извештајима Повереника из године у годину указује.
2. Народна скупштина, полазећи од оцена Повереника за информације од јавног значаја и заштиту података о личности, позива Владу да преиспита важећа и предложи нова решења Закона о слободном приступу информацијама од јавног значаја и Закона о заштити података о личности, у циљу ефикасне примене начела које ови закони прописују. Потребно је уредити механизам обавезног прибављања мишљења Повереника у поступку доношења прописа, ускладити казне за прекршаје са законом којим се прекршаји уређују и уједначавањем ставова спречити праксу различитог тумачења појединих законских одредаба.
Народна скупштина констатује да је Влада дужна да, у складу са одговарајућим законским одредбама, обезбеди принудно извршавање коначних, извршних и обавезујућих решења Повереника и да, користећи постојеће законске маханизме, преко надлежног министарства, примењује мере из своје надлежности, покретањем поступка за утврђивање одговорности за пропусте у раду државних органа, као и одговорности функционера који нису извршавали обавезе у складу са законом.
3. Народна скупштина поново указује Влади на обавезу да доношењем подзаконских прописа што пре обезбеди спровођење закона којим се уређује тајност података о личности, јер је без тих прописа овај закон неприменљив, и тиме омогући његову примену и остваривање права грађана на заштиту података о личности у складу са међународним стандардима. 
	
Народна скупштина посебно подржава залагање Повереника за поштовање уставног начела да се обрада података о личности може уредити само законом.
4. Народна скупштина се обавезује да ће, у циљу стварања конзистентног правног система у области слободног приступа информацијама од јавног значаја и заштите података о личности, у својој законодавној активности настојати да се у погледу предложених појединачних решења закона обезбеди поштовање основних начела слободног приступа информацијама од јавног значаја и права на заштиту података о личности, посебно када на то укаже Повереник за информације од јавног значаја и заштиту података о личности. 
	
5. Народна скупштина поново указује Влади на обавезу да што пре створи услове за пуну самосталност у раду Повереника за информације од јавног значаја и заштиту података о личности, обезбеђивањем одговарајућих просторних и других материјалних услова, како би Повереник своја овлашћења у заштити и унапређењу људских права и слобода у овој области могао да врши у пуном капацитету.
6. Народна скупштина подржава напоре и активности Повереника за информације од јавног значаја и заштиту података о личности у остваривању и даљем унапређивању права на слободан приступ информацијама од јавног значаја и заштиту података о личности. 
	
7. Народна скупштина обавезује Владу да, у року од шест месеци, поднесе Народној скупштини извештај о спровођењу ових закључака. 
	
8. Овај закључак објавиће се у „Службеном гласнику Републике Србије”.
 
РС број 43
У Београду, 5. јуна 2014. године
Народна скупштина Републике Србије
Председник,
Маја Гојковић, с.р.