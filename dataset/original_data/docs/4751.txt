На основу члана 4. став 7. Закона о јавним скијалиштима
(„Службени гласник РС”, број 46/06) и члана 43. став 1. Закона о Влади
(„Службени гласник РС”, бр. 55/05 и 71/05 – исправка),

Влада доноси

  

ОДЛУКУ

о утврђивању
простора на Старој планини на локацији Јабучко равниште као простора погодног
за уређење јавног скијалишта 

„Службени гласник
РС“, број 
88 од
13. октобра 2006.

  

1.
Утврђује се да је простор на Старој планини на локацији Јабучко равниште, као
простор од посебног значаја за развој зимских спортских активности и планинског
туризма у Републици Србији, погодан за уређење јавног скијалишта (у даљем
тексту: простор за уређење јавног скијалишта). 

 

2.
Простор за уређење јавног скијалишта има:

а)
значајне природне услове са количином и трајањем снежног покривача у хладним
експозицијама (са сенком и оштрим угловима осунчавања) изнад 1.000 метара
надморске висине, односно терене са великим висинским разликама (до 1.000 м) и
дужинама потенцијалних алпских ски стаза од 5 км; 

б)
нагибе терена који су генерално погодни за алпско скијање, тј. 15–60%, без
значајног учешћа нагиба преко 60% (изложених повећаној ерозији тла и непогодних
за одржавање стаза); 

в)
разноврсне и предеоно атрактивне морфометријске облике рељефа; 

г)
повољне климатске услове са великим бројем сунчаних дана и малим учешћем магле
у зимском периоду, повољним средњим месечним температурама у зимском и летњем
периоду и толерантном ветровитошћу;

д)
повољан педолошки и биљни покривач;

ђ)
природне услове за формирање саобраћајних приступа и довољно повољних
микролокација за формирање туристичких садржаја.

 

3.
Назив простора за уређење јавног скијалишта је Стара планина – Јабучко
равниште.

 

4.
Простор за уређење јавног скијалишта припада масиву Старе планине, која
представља најзначајније подручје за развој зимских спортских активности и
планинског туризма у Републици Србији, на надморској висини од 1000 до 1750
метара надморске висине и налази се на територији општине Књажевац.

 

5.
Укупна површина простора за уређење јавног скијалишта износи 7.675.814 м².

 

6.
Границу простора за уређење јавног скијалишта с југа и југоистока чини
међуопштинска граница између општине Књажевац и Пирот. Источна и североисточна
граница протеже се изнад десне обале Зубске реке границом катастарске парцеле
8029 до укрштања с трасом регионалног пута, а северозападна и западна граница
протеже се дуж Регионалног пута Балта – Бериловац – Топли До до укрштања с
међуопштинском границом.

 

7.
Земљиште на којем се налази простор за уређење јавног скијалишта је у државној,
задружној и приватној својини.

Ближи
подаци о власништву и попис катастарских парцела на којима се налази простор за
уређење јавног скијалишта дати су у Прегледу података о катастарским парцелама
и података о власништву који је одштампан уз ову одлуку и чини њен саставни
део.

 

8.
Простором за уређење јавног скијалишта управљаће Јавно предузеће „Скијалишта
Србије”.

 

9.
Ова одлука ступа на снагу осмог дана од дана објављивања у „Службеном гласнику
Републике Србије”.

  

05 број 332-9000/2006

У Београду, 5. октобра
2006. године

Влада

Председник,


Војислав Коштуница, с.р.