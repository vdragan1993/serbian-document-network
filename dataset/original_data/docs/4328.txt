На основу чл. 426. и 431. и члана 436. став 1. Закона о привредним друштвима („Службени гласник РС”, број 125/04), члана 4. став 2. Закона о јавним предузећима и обављању делатности од општег интереса („Службени гласник РС”, бр. 25/00, 25/02, 107/05, 108/05 – исправка и 123/07 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
Влада доноси
 
 
ОДЛУКУ
о промени правне форме Јавног предузећа Аеродром „Никола Тесла” Београд
„Службени гласник РС“, брoj 43 од 25. јуна 2010.
 
 
1. Мења се правна форма Јавног предузећа Аеродром „Никола Тесла” Београд, 11180 Београд 59, матични број 07036540 (у даљем тексту: Јавно предузеће) из правне форме јавног предузећа у правну форму затвореног акционарског друштва, под пуним пословним именом АКЦИОНАРСКО ДРУШТВО АЕРОДРОМ „НИКОЛА ТЕСЛА” БЕОГРАД, 11180 БЕОГРАД 59 (у даљем тексту: Акционарско друштво).
Скраћено пословно име Акционарског друштва гласи: АД АЕРОДРОМ „НИКОЛА ТЕСЛА” БЕОГРАД.
Седиште Акционарског друштва је 11180 Београд 59.
 
2. Регистрацијом Акционарског друштва настају следеће правне последице:
1) Јавно предузеће наставља да послује као затворено акционарско друштво и престаје да постоји као Јавно предузеће;
2) Акционарско друштво преузима сву имовину и обавезе Јавног предузећа;
3) судски и други поступци и потраживања против Јавног предузећа настављају се против Акционарског друштва;
4) основни капитал Јавног предузећа конвертује се у акције.
 
3. Усвајањем ове одлуке утврђује се да:
1) се основни капитал Јавног предузећа мења у акцијски капитал тако да Република Србија има 34.289.350 обичних акција што чини 100% основног акцијског капитала Акционарског друштва;
2) укупан основни капитал Акционарског друштва чини новчани уписани и уплаћени основни акцијски капитал који на дан 1. јануара 2010. године износи 214.556.965,99 евра, што у складу са потврдом Удружења банака Србије по средњем курсу Народне банке Србије на дан 1. јануара 2010. године износи 20.573.610.000,00 динара;
3) је номинална вредност једне акције Акционарског друштва 600,00 динара;
4) је акцијски капитал Акционарског друштва подељен на 34.289.350 обичних акција;
5) после промене правне форме укупан акцијски капитал Акционарског друштва износи 20.573.610.000,00 динара, што је противвредност 214.556.965,99 евра;
6) ће се на основу ове одлуке формирати књига акционара након регистрације акција код Централног регистра, депоа и клиринга хартија од вредности.
 
4. Ову одлуку објавити у „Службеном гласнику Републике Србије”.
 
 
05 број 023-4432/2010-1
У Београду, 17. јуна 2010. године
Влада
Први потпредседник Владе –
заменик председника Владе,
Ивица Дачић, с.р.