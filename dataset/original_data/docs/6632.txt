ЗАКОН

о издавању доплатне поштанске марке

„Службени гласник РС”, број 61 од 18. јула 2005.

 

 

Члан 1.

Овим законом уређује се издавање и наплата доплатне поштанске марке (у даљем тексту: доплатна марка) на поштанске пошиљке у унутрашњем поштанском саобраћају у Републици Србији.

Одредбе овог закона не односе се на пошиљке новина и часописа.

Доплатна марка издаје се у апоенима, највише до 50% од износа номиналне вредности поштанске марке за писма тежине до 20 грама.

 

Члан 2.

Средства од продате доплатне марке користиће се за финансирање хуманитарних акција, обележавање историјских и културних догађаја, пројекте од јавног интреса као и друге акције од ширег друштвеног значаја.

Ближу намену, корисника, начин издавања, тираж, висину апоена и временски период издавања доплатне марке утврђује Влада Републике Србије.

Средства из става 1. овог члана користиће се према програму који доноси корисник тих средстава, на који сагласност даје Влада Републике Србије. 


Корисник средстава из става 1. овог члана подноси тромесечни извештај о коришћењу средстава надлежном министарству. 


 

Члан 3.

Продају, односно наплату доплатне марке врши јавно и друго предузеће које, у складу са законом, обавља делатност унутрашњег поштанског саобраћаја.

Средства из става 1. овог члана уплаћују се седмодневно на рачун прописан за уплату прихода буџета Републике.

 

Члан 4.

Све трошкове издавања и дистрибуције доплатне марке сноси корисник коме се усмеравају средства од продате доплатне марке.

 

Члан 5.

Овај закон ступа на снагу осмог дана од дана објављивања у „Службеном гласнику Републике Србије”.