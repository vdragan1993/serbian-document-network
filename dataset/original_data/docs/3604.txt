На основу члана 6. став 3. и члана 13е став 3. Закона о финансијском лизингу („Службени гласник РС”, бр. 55/03, 61/05, 31/11 и 99/11 – др. закони) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
Извршни одбор Народне банке Србије доноси
 
ОДЛУКУ
о минималним условима за закључење уговора о финансијском лизингу и о начину исказивања лизинг накнаде и других трошкова који настају закључењем тог уговора
"Службени гласник РС", број 61 од 10. јула 
				2015.
 
1. Овом одлуком прописују се минимални услови на основу којих давалац финансијског лизинга (у даљем тексту: давалац лизингa) закључује уговоре о лизингу, као и начин исказивања лизинг накнаде и других трошкова који настају закључењем тог уговора.
2. Поједини појмови, у смислу ове одлуке, имају следеће значење:
1) прималац лизинга, испоручилац предмета лизинга и лизинг накнада имају значење утврђено Законом о финансијском лизингу (у даљем тексту: Закон);
2) бруто набавна вредност предмета лизинга, износ учешћа, план отплате, преглед обавезних елемената лизинга и ефективна каматна стопа имају значење утврђено законом којим се уређује заштита корисника финансијских услуга;
3) рата лизинг накнаде јесте део укупно уговореног износа лизинг накнаде који прималац лизинга плаћа у периодима предвиђеним уговором (нпр. месечно, тромесечно и сл.);
4) предузетник има значење утврђено законом којим се уређују привредна друштва;
5) пољопривредник је физичко лице које је носилац, односно члан регистрованог породичног пољопривредног газдинства у смислу закона којим се уређују пољопривреда и рурални развој;
6) степен задужености је однос укупних месечних кредитних обавеза и редовних месечних нето прихода примаоца лизинга – физичког лица које није ни предузетник ни пољопривредник (степен задужености давалац лизинга утврђује пре закључења уговора, као и после тога, у складу с начином и динамиком коју је прописао својим актом); 
7) укупне месечне кредитне обавезе физичког лица које није ни предузетник ни пољопривредник представљају збир свих месечних обавеза по кредитима и кредитним картицама (месечна обавеза од укупно одобреног кредита по картици), активираних јемстава по кредитима и обавеза по основу лизинга исказаних на месечном нивоу (обавезе по основу претходно закључених уговора о лизингу увећане за износ рате лизинг накнаде уговора о лизингу који се закључује);
8) записник о примопредаји предмета лизинга јесте документ који, за сваку појединачну испоруку, односно давање на коришћење непокретности – предмета лизинга, потписују испоручилац и прималац лизинга, а који обавезно садржи: пословно име и седиште, односно име, презиме и пребивалиште испоручиоца, даваоца и примаоца лизинга, прецизно одређење предмета лизинга, број и датум уговора о лизингу по коме се испорука врши, као и датум и место испоруке.
3. Минимални услови под којима давалац лизинга може закључити уговор о лизингу су следећи:
1) набавна вредност предмета лизинга из уговора о лизингу не може бити мања од 200.000 динара;
2) у уговору о лизингу предмет лизинга и његове карактеристике морају бити прецизно одређени (нпр. ако је предмет уговора о лизингу возило, његовим карактеристикама сматрају се марка, тип, година производње, капацитет и сл.), а тај уговор мора садржати и све остале обавезне елементе прописане Законoм;
3) финансијско стање, односно кредитна способност примаоца лизинга морају бити оцењени као задовољавајући, са становишта унутрашњих општих аката даваоца лизинга којима се уређују идентификовање и мерење ризика пословања, односно управљање тим ризицима.
4. Ако се уговор о лизингу закључује с примаоцем лизинга који није правно лице, поред услова из тачке 3. ове одлуке, за закључење уговора о лизингу морају бити испуњени и следећи услови:
1) пре закључења уговора, примаоцу лизинга морају бити пружене информације и одговарајућа објашњења о условима који се односе на уговор, и то на начин који ће му омогућити да упореди понуде различитих давалаца лизинга и процени да ли ови услови одговарају његовим потребама и финансијској ситуацији и који га ниједног тренутка неће довести у заблуду;
2) прималац лизинга мора бити претходно упознат са општим условима пословања даваоца лизинга (укључујући и акте којима се утврђују накнаде и други трошкови које давалац лизинга наплаћује корисницима) који важе на дан закључења уговора;
3) уговор мора садржати све обавезне елементе прописане законом којим се уређује заштита корисника финансијских услуга;
4) форма и садржина плана отплате лизинга и прегледа обавезних елемената лизинга, као и начин исказивања лизинг накнада и других трошковa који настају закључењем уговора, морају бити усклађени с прописом Народне банке Србије којим се уређују услови и начин обрачуна ефективне каматне стопе, као и изглед и садржина образаца који се уручују кориснику; 
5) примерак уговора мора бити уручен примаоцу лизинга заједно с планом отплате лизинга и прегледом обавезних елемената лизинга; 
6) ако je, на захтев примаоца лизинга, уговор индексиран у страној валути, односно није уговорен у динарима – валута индексације може бити евро, односно друга страна валута, у складу с прописом Народне банке Србије. 
5. Ако је прималац лизинга физичко лице које није ни предузетник ни пољопривредник, поред услова из тач. 3. и 4. ове одлуке, за закључење уговора о лизингу потребно је да буду испуњени и следећи услови: 
1) прималац лизинга мора уплатити учешће у износу који није мањи од 20% износа бруто набавне вредности предмета лизинга, осим у случају да захтев за уплату учешћа није дозвољен Законом;
2) давалац лизинга је дужан да кредитну способност примаоца лизинга процени на основу анализе степена задужености тог лица, као и валутне структуре његових укупних месечних кредитних обавеза, нарочито узимајући у обзир већу изложеност ризику лица чије су обавезе уговорене у страној валути или у динарској противвредности стране валуте.
6. Давалац лизинга дужан је да формира досије примаоца лизинга, који обавезно садржи:
1) документацију на основу које су утврђени идентитет примаоца лизинга и испоручиоца предмета лизинга, идентитет и својство законског заступника, пуномоћника, односно прокуристе – физичког лица које је, у име и за рачун примаоца лизинга, односно испоручиоца предмета лизинга, закључило уговор с даваоцем лизинга;
2) уговор о испоруци предмета лизинга;
3) извештај из базе података о задужености и о уредности извршавања обавеза примаоца лизинга;
4) процену финансијског стања, односно кредитне способности примаоца лизинга и документацију на основу које је извршена та процена; 
5) акт надлежног органа даваоца лизинга о одобрењу финансирања;
6) понуду и нацрт уговора, односно план отплате лизинга и преглед обавезних елемената лизинга, с подацима о томе да су примаоцу лизинга који није правно лице уручени примерци тих докумената (датум уручења и потпис примаоца лизинга, односно лица које га заступа); 
7) уговор о лизингу с подацима о томе да је примаоцу лизинга уручен примерак уговора (датум уручења и потпис примаоца лизинга, односно лица које га заступа); 
8) у случају да је уговор индексиран у страној валути, доказ да је кориснику финансијског лизинга понуђено да уговор закључи у динарима, као и писмени доказ о томе да је корисник захтевао да уговор буде индексиран у еврима, односно другој страној валути одређеној прописом Народне банке Србије;
9) преписку и другу документацију између даваоца и примаоца лизинга која се односи на спорна и друга питања у вези са испуњењем уговорних обавеза, а посебно документацију у вези с наплатом потраживања и мерама које су предузете ради те наплате (фактуре даваоца лизинга, анекс уговора с новим планом отплате, обавештења, опомене и др.); 
10) фактуру испоручиоца предмета лизинга;
11) записник о примопредаји предмета лизинга;
12) другу документацију, у складу с прописима којима се уређује спречавање прања новца и финансирања тероризма, односно заштита корисника финансијских услуга, као и другу документацију за коју давалац лизинга оцени да је потребна.
Документацијом којом се доказује идентитет лица из става 1. одредба под 1) ове тачке сматра се следећа документација:
1) за физичко лице – фотокопија личне карте или другог важећег идентификационог документа с фотографијом (нпр. образац с подацима са електронске личне карте, пасош);
2) за предузетника – извод из регистра привредних субјеката, другог посебног регистра, у смислу закона којим се уређују привредна друштва, односно регистра другог органа надлежног за вођење регистра; 
3) за пољопривредника – извод из регистра пољопривредних газдинстава;
4) за правно лице – извод из регистра привредних субјеката, односно другог регистра правних лица који, у складу са законом, води Агенција за привредне регистре, односно орган надлежан за вођење таквог регистра у складу с прописима земље седишта правног лица.
На документацији из става 2. ове тачке морају бити уписани подаци о лицу које је извршило увид у ту документацију, као и о датуму и времену извршеног увида.
7. Даном ступања на снагу ове одлуке престаје да важи Одлука о минималним условима за закључење уговора о финансијском лизингу и о начину исказивања лизинг накнаде и других трошкова који настају закључењем тог уговора („Службени гласник РС”, број 94/11).
8. Ова одлука ступа на снагу осмог дана од дана објављивања у „Службеном гласнику Републике Србије”.
 
ИО НБС број 64
У Београду, 9. јула 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.