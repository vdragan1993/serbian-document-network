На
основу члана 27. став 2. Закона о економским и другим односима у производњи и
промету наоружања и војне опреме („Службени лист СФРЈ“, бр. 25/79), савезни
секретар за народну одбрану издаје
 
 
НАРЕДБУ



о посебним условима увоза наоружања и војне опреме за потребе територијалне 
одбране и за друге потребе народне одбране
„Службени
лист СФРЈ”, број 63 од 27. новембра 1981.
 
 
1. Увоз наоружања и
војне опреме за потребе територијалне одбране и за друге потребе народне
одбране, друштвено-политичких заједница, организација удруженог рада и других
самоуправних организација и заједница, који врши Савезна дирекција за промет и
резерве производа са посебном наменом (у даљем тексту: Савезна дирекција)
обавља се под условима утврђеним овом наредбом, у складу са савезним прописима
којима се уређује спољнотрговински промет наоружања и војне опреме.
 
2. Под другим
потребама народне одбране из тачке 1. ове наредбе подразумевају се потребе за
опремањем средствима наоружања и војне опреме, и то:
а) органа
друштвено-политичких заједница и месних заједница;
б) руководстава
друштвено-политичких и других друштвених организација које настављају рад у
ратним условима;
в) службе осматрања,
јављања, обавештавања и узбуњивања;
г) штабова и
јединица цивилне заштите (у даљем тексту: цивилна заштита);
д) организације које
обучавају омладину у војним знањима и вештинама или у другим звањима и
вештинама од посебног значаја за народну одбрану.
 
3. Захтев за увоз
наоружања и војне опреме (у даљем тексту: захтев за увоз) за потребе из тачке
1. ове наредбе подносе овлашћени органи друштвено-политичке заједнице, односно
организације удруженог рада и друге самоуправне организације и заједнице које
финансирају набавку наоружања и војне опреме.
Захтев за увоз се
доставља, преко надлежног штаба територијалне одбране, републичком, односно
покрајинском штабу територијалне одбране.
 
4. По одредбама ове
наредбе не могу се набављати наоружање и војна опрема за појединце у
територијалној одбрани из тачке 1. односно у органима, руководствима, служби,
цивилној заштити и организацијама из тачке 2. ове наредбе, нити се наоружање и
војна опрема, који су набављени под условима из ове наредбе, могу по било ком
основу и под било којим условима пренети у својину појединаца или користити у
друге сврхе.
 
5. Захтеве за увоз
за потребе из тачке 2. ове наредбе подносе органи друштвено-политичких
заједница и месних заједница, руководства друштвено-политичких и друштвених
организација и други заинтересовани органи и организације из тачке 2. ове
наредбе, и то:
а) савезни органи и
савезна руководства друштвено-политичких и друштвених организација – Служби за
одбрамбене припреме Савезног извршног већа;
б) републички,
односно покрајински органи и руководства друштвено-политичких и друштвених
организација – републичком, односно покрајинском органу управе надлежном за
послове народне одбране;
в) остали органи,
руководства друштвено-политичких и других друштвених организација и месних
заједница, организације удруженог рада и други органи и организације из тачке
2. ове наредбе – органу управе друштвено-политичке заједнице надлежном за
послове народне одбране, који их обједињује и доставља републичком, односно
покрајинском секретаријату за народну одбрану.
 
6. Републички,
односно покрајински секретаријати за народну одбрану обједињују захтеве за
набавку наоружања и војне опреме најдоцније до 1. марта текуће године за
наредну годину и достављају их републичким, односно покрајинским штабовима
територијалне одбране.
Републички, односно
покрајински штабови територијалне одбране и Служба за одбрамбене припреме
Савезног извршног већа обједињују захтеве за набавку наоружања и војне опреме
најдоцније до 1. априла текуће године за наредну годину и достављају их
организационој јединици Савезног секретаријата за народну одбрану надлежној за
послове територијалне одбране.
Организациона
јединица из става 2. ове тачке обједињује захтеве за набавку наоружања и војне
опреме, по годинама и наручиоцима, и доставља их организационој јединици
Савезног секретаријата за народну одбрану која планира те набавке, најдоцније
до 1. маја текуће године за наредну годину.
Организациона
јединица Савезног секретаријата за народну одбрану у чију надлежност спада
планирање набавки наоружања и војне опреме усклађује примљене захтеве из става
3. ове тачке са укупним потребама оружаних снага и доставља их организационој
јединици Савезног секретаријата за народну одбрану за послове техничког
обезбеђења, најдоцније до 1. јуна текуће године за наредну годину.
Организациона
јединица Савезног секретаријата за народну одбрану за послове техничког
обезбеђења захтеве за увоз доставља Савезној дирекцији, најдоцније до 1. јула
текуће године за наредну годину.
 
7. Захтев за увоз
садржи елементе предвиђене прописима о увозу наоружања и војне опреме за
потребе Југословенске народне армије.
Подносилац захтева
за увоз у захтеву прецизно наводи посебне услове увоза, зависно од врсте и
карактера наоружања и војне опреме.
Подносилац захтева
за увоз може у захтеву, по потреби, да именује стручно лице из овог састава
које ће бити укључивано у рад комисије Савезне дирекције одређене за уговарање
увоза наоружања и војне опреме.
 
8. Уз захтев за увоз
прилаже се документација из које се види да су наоружање и војна опрема чији се
увоз захтева:
– укључени у
наоружање оружаних снага СФРЈ;
– предвиђени
програмом увоза наоружања и војне опреме из чл. 30. и 31. Закона о економским и
другим односима у производњи и промету наоружања и војне опреме и да се не
производе у земљи.
 
9. На увоз наоружања
и војне опреме за потребе територијалне одбране и друге потребе народне одбране
примењују се и одредбе Правилника о начину вршења послова спољнотрговинског
промета наоружања и војне опреме („Службени војни лист”, бр. 3/80).
 
10. Захтев за увоз
може се доставити савезној дирекцији само ако подносилац захтева претходно
обезбеди потребна новчана средства или ако поднесе писмени доказ о органу који
обезбеђује средства за реализацију задатака (у даљем тексту: новчано обезбеђење
увоза).
Ако се на основу закљученог
(вишегодишњег) уговора ствара обавеза за више година, подносилац захтева је
дужан да, уз захтев за увоз, достави у складу са прописима о обезбеђивању
плаћања између корисника друштвених средстава, гаранцију овлашћене банке и да у
захтеву наведе да су потребне девизе и динарска средства планирани и одобрени у
његовом средњорочном плану, као и износ предвиђених средстава по годинама.
 
11. Под новчаним
обезбеђењем увоза, у смислу ове наредбе подразумева се обезбеђење потребних
девиза и динарских средстава у вредности средстава која се увозе и зависних
трошкова увоза (истраживања тржишта, банкарских трошкова, трошкова транспорта,
шпедиције и осигурања, трошкова пословања Савезне дирекције и других трошкова у
вези са реализацијом увоза), као и износа потребног за плаћање царине и других
дажбина.
Девизе се обезбеђују
у валути у којој је уговорено плаћање набавке из увоза.
 
12. Савезна
дирекција може приступити увозу само ако је подносилац захтева за увоз уплатио
средства из тачке 10. ове наредбе на жиро-рачун Савезне дирекције, односно ако
је приложио потврду банке да су код ње обезбеђене девизе, или потврду да је
банка право коришћења расположивим средствима подносиоца захтева умањила у
износу потребном за измирење обавеза за увоз.
 
13. Пре доношења
одлуке о увозу наоружања и војне опреме, подносилац захтева за увоз може
затражити од Савезне дирекције да претходно истражи инострано тржиште за
наоружање и војну опрему за које је заинтересован. Подносилац захтева за увоз
дужан је да сноси све трошкове истраживања иностраног тржишта, ако је то
истраживање тражио.
 
14. Уговором са
страним испоручиоцем посебно се регулише и испуњење услова из тачке 7. став 2.
ове наредбе.
 
15. Наоружање и
војна опрема који се увозе, квалитативно и квантитативно се примају у складу са
одредбама закљученог уговора, с тим што стручни органи Југословенске народне
армије контролу квалитета врше по прописима и условима који важе за набавке
наоружања и војне опреме за потребе Југословенске народне армије.
Подносиоци захтева
за увоз наоружање и војну опрему непосредно примају од овлашћеног шпедитера,
односно превозника. Изузетно, пријем наоружања и војне опреме може се вршити и
посредством база Југословенске народне армије, с тим што се наоружање и војна
опрема не евидентирају у материјалном књиговодству.
Подносиоци захтева
за увоз дужни су да рекламацију на количину и квалитет примљеног наоружања и
војне опреме доставе Савезној дирекцији одмах, а најдоцније на десет дана пре
истека рока уговореног за подношење рекламације страном испоручиоцу.
 
16. Даном ступања на
снагу ове наредбе престаје да важи Наредба о посебним условима увоза предмета
наоружања и војне опреме за потребе територијалне одбране („Службени лист
СФРЈ”, број 25/78).
 
17. Ова наредба
ступа на снагу осмог дана од дана објављивања у „Службеном листу СФРЈ”.
 
Р. в. п. бр. 41
18. новембра 1981.
године
Београд

Савезни секретар за

народну одбрану
генерал армије,

Никола Љубичић, с.
р.