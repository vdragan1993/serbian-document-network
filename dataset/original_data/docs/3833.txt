На основу члана 25. став 6. 
	Закона о волонтирању („Службени гласник РС”, број 36/10),
Министар рада и социјалне 
	политике доноси
 
 

	ПРАВИЛНИК 
о садржини и 
	изгледу потврде о волонтирању


	 „Службени гласник РС“, број 92 од 5. децембра 2010.
 
 
Члан 1.
Овим правилником прописују се 
	ближа садржина и изглед потврде о волонтирању (даље: потврда о волонтирању).
	
 
Члан 2.
Потврда о волонтирању садржи:
	
1) број и датум издавања 
	потврде;
2) податке о организатору 
	волонтирања (назив и седиште);
3) личне податке о волонтеру 
	(име и презиме, ЈМБГ, датум рођења, пребивалиште, односно боравиште, 
	држављанство);
4) податке о крајњем кориснику 
	волонтирања (нпр. културно добро, јавна површина, природно добро, жене, 
	деца, Роми, избеглице, расељена лица, особе са инвалидитетом, стара лица и 
	др.);
5) кратак опис волонтерских 
	услуга и активности,
6) трајање волонтирања (датум 
	почетка и датум престанка волонтирања и укупно трајање волонтирања у 
	часовима);
7) место обављања волонтерских 
	услуга и активности (Република Србија – град/општина, односно иностранство – 
	држава);
8) податке о оспособљавању 
	волонтера током волонтирања (врста оспособљавања, извођач оспособљавања и 
	време трајања оспособљавања);
9) потпис и печат овлашћеног 
	лица.
Потврда о волонтирању може да 
	садржи и друге податке које се односе на организатора волонтирања и 
	промовисање волонтирања.
 
Члан 3.
Потврда о волонтирању издаје се 
	на папиру А4 формата, носи назив „Потврда о обављеном волонтирању” и садржи 
	податке из члана 2. овог правилника. 
 
Члан 4.
Волонтерска књижица је тврдо 
	укоричена књижица и садржи најмање четири стране (два листа). Волонтерска 
	књижице не може бити мања од 8 cm (ширине) и 8 cm (дужине). На предњој 
	страни корица стоји назив „Волонтерска књижица” или други назив из кога 
	произилази да се ради о потврди о волонтирању у облику књижице, као и назив 
	организатора волонтирања – издаваоца волонтерске књижице.
На прве две стране волонтерске 
	књижице наводе се подаци о организатору волонтирања и лични подаци о 
	волонтеру из члана 2. став 1. тач. 1-3) овог правилника. 
Остале стране волонтерске 
	књижице су једнообразне и садрже рубрике за податке о обављеном волонтирању 
	и друге податке из члана 2. став 1. тач. 4-9) овог правилника.
Организатор волонтирања – 
	издавалац волонтерске књижице одређује изглед и боју волонтерске књижице.
 
Члан 5.
Овај правилник ступа на снагу 
	наредног дана од дана објављивања у „Службеном гласнику Републике Србије”.
 
Број 
	110-00-1130/2010-02
У Београду, 1. 
	децембра 2010. године
Министар,

Расим Љајић, с.р.