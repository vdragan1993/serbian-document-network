На основу члана 26. став 2. Закона о Влади Републике Србије
(„Службени гласник РС”, бр. 5/91 и 45/93),
Влада Републике Србије доноси
 
 
ОДЛУКУ


о образовању Комисије за превенцију злоупотребе 
психоактивних супстанци
„Службени гласник РС“,
број 130 од 3. децембра 2004.
 
 
1.
Образује се Комисија за превенцију злоупотребе психоактивних супстанци (у даљем
тексту: Комисија).
 
2.
Задаци Комисије јесу:
1)
анализирање стања у Републици Србији у погледу заступљености злоупотребе психоактивних
супстанци (дрога и алкохола) и праћења кретања ове појаве,
2)
давање иницијатива за формулисање најзначајнијих праваца и одређивање приоритета
активности,
3)
израда Предлога републичког програма за превенцију злоупотребе психоактивних супстанци,
4)
успостављање и остваривање сарадње са телима која учествују у превенцији злоупотребе
психоактивних супстанци у Републици Србији и земљама у региону и ширем окружењу.
 
3.
Комисија има председника, потпредседника, секретара и 11 чланова које именује Влада
Републике Србије посебним решењем, на предлог министра здравља.
 
4.
Стручне и административно-техничке послове за потребе Комисије обавља Министарство
здравља.
 
5.
Ова одлука ступа на снагу осмог дана од дана објављивања у „Службеном гласнику Републике
Србије”.
  
05 број 119-7940/2004
У Београду, 2. децембра
2004. године

Влада Републике Србије
Председник, 

Војислав Коштуница, с.р.