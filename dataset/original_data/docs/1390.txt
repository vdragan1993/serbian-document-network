На основу члана 8. став 3. Закона о детективској делатности („Службени гласник РС”, број 104/13),
Министар унутрашњих послова доноси
 
ПРАВИЛНИК
о пословном простору за обављање детективске делатности и физичко-техничким мерама за чување збирки података и других евиденција
"Службени гласник РС", број 75 од 31. августа 
				2015.
 
Члан 1.
Овим правилником прописују се услови које морају испуњавати пословне просторије правних лица и предузетника који обављају детективску делатност, као и физичко-техничке мере за чување збирки података и других евиденција.
Члан 2.
Пословни простор за обављање детективске делатности мора да испуњава следеће услове:
1) да има површину најмање 20 m², са одвојеним простором за рад детектива и пријем странака;
2) да има санитарне просторије;
3) да простор у којем се обавља детективска делатност није истовремено и простор за становање.
Пословни простор за обављање детективске делатности мора бити обезбеђен техничким средствима за контролу приступа (механичким или електронским) и противпровалним системом, као и енергетским прикључком за непрекидно и алтернативно напајање електричном енергијом.
Испуњеност услова из ст. 1. и 2. овог члана доказује се достављањем:
1) правног основа за коришћење просторија;
2) планског приказа радних просторија, са наведеном површином сваке просторије и спратом;
3) записника о техничком пријему и потврде извођача система техничке заштите издату у складу са одредбама Правилника о начину вршења послова техничке заштите и коришћења техничких средстава.
Члан 3.
Радне просторије у којима се обавља детективска делатност треба да буду опремљене неопходном канцеларијском опремом за рад запослених и пријем странака, и директним телефоном/факсом.
Члан 4.
Ради смештаја и чувања предмета у раду и збирки података, радни простор мора имати металну касу или сеф опремљену сигурносним механичким или нумеричким бравама које обезбеђују противпровалну сигурност.
Каса или сеф из става 1. овог члана мора да има отпорност на ватру најмање пола сата.
Испуњеност услова из ст. 1. и 2. овог члана доказује се достављањем правног основа за коришћење металне касе или сефа за физичко-техничку заштиту евиденција, са декларацијом о усаглашености производа у складу са прописима о стандардизацији.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
Број 01-8279/15-3
У Београду, 24. августа 2015. године
Министар,
др Небојша Стефановић, с.р.