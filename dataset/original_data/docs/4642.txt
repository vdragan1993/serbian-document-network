На основу члана 96. став 3. Закона о водама („Службени
гласник РС”, бр. 46/91, 53/93, 67/93, 48/94 и 54/96) и члана 32. Статута Јавног
водопривредног предузећа „Србијаводе”, 

Управни одбор Јавног водопривредног предузећа
„Србијаводе” на седници, одржаној 28. фебруара 2005. године, доноси

 

 

ОДЛУКУ 

о начину одређивања
стварних трошкова ЈВП „Србијаводе” у поступку вршења јавних овлашћења

“Службени гласник
РС”, број 
29 
 од
1. априла 2005. 

 

 

Члан 1.

Овом одлуком утврђује се начин одређивања стварних
трошкова ЈВП „Србијаводе” у поступку вршења јавних овлашћења. 

Трошкови из става 1. овог члана односе се на издатке
учињене у току или поводом Законом о водама предвиђеног поступка издавања
водопривредних услова, сагласности, дозвола, мишљења и потврда.

 

Члан 2.

Стварни трошкови ЈВП „Србијаводе” у поступку издавања
водопривредних услова, сагласности, дозвола, мишљења и потврда утврђују се у
зависности од врсте водопривредних објеката и сложености радова које је
потребно извести, цене часа рада запослених на обради захтева, као и броја
часова неопходних за поступање по сваком појединачном захтеву.

 

Члан 3.

Цена часа рада запослених на обради захтева за издавање
водопривредних услова, сагласности, дозвола, мишљења и потврда утврђује се за
ВИИ степен стручне спреме у износу од 1.100,00 дин/час, у коју цену су
урачунате и пратеће услуге запослених са нижим степеном стручне спреме
(техничари, возачи, дактилографи и сл.).

Број потребних часова рада запослених на обради захтева
за издавање водопривредних услова, сагласности, дозвола, мишљења и потврда,
утврђен је у табели 1, која је дата у прилогу ове одлуке и чини њен саставни
део.

Изузетно од става 2 овог члана, број потребних часова
рада запослених на обради захтева за посебно обимне и сложене објекте и радове,
као и објекте и радове који нису приказани у табели 1, одређује се помоћу
коефицијента сложености (Ксл) из табеле 2, која је дата у прилогу ове одлуке и
чини њен саставни део.

Коефицијент сложености из претходног става овог члана
представља процентуално увећање броја потребних часова рада из табеле 1, у
зависности од сложености – укупног броја објеката и радова по појединачном
захтеву.

 

Члан 4.

Стварни трошкови ЈВП „Србијаводе” у вршењу јавних
овлашћења обрачунавају се применом формуле:

 

СТ = БС * ЈЦ * Ксл
(дин)

 

где је : СТ – стварни трошкови;

БС – број потребних часова рада запослених на обради
захтева за издавање водопривредних услова, сагласности, дозвола, мишљења и
потврда из члана 3. став 2 ове одлуке (табела 1)

ЈЦ – јединична цена часа рада запослених на обради захтева
за издавање водопривредних услова, сагласности, дозвола, мишљења и потврда из
члана 3. став 1. ове одлуке.

Ксл – коефицијент сложености из члана 3. ст. 3 и 4
(табела 2).

 

Члан 5.

Подносиоци захтева за издавање водопривредних услова,
сагласности, дозвола, мишљења и потврда дужни су да унапред уплате ЈВП
„Србијаводе” стварне трошкове поступка одређене у складу са овом одлуком.

 

Члан 6.

Ова одлука ступа на снагу, након добијања сагласности
Министарства пољопривреде, шумарства и водопривреде, осмог дана од дана
објављивања у „Службеном гласнику РС”.

 

Број 225

Председник

Управног одбора,

Нинослав Петровић,
с.р.