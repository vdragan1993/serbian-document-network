Редакцијски пречишћен текст
 
 
 
 
На основу члана 45. став 12. Закона о ученичком и студентском стандарду („Службени гласник РС”, број 18/10) и члана 99. став 5. Закона о средњој школи („Службени гласник РС”, бр. 50/92, 53/93 − др. закон, 67/93 − др. закон, 48/94 − др. закон, 24/96, 23/02, 25/02 − исправка, 62/03 – др. закон, 64/03 − др. закон, 101/05 − др. закон и 72/09 − др. закон),
Министар просвете и науке доноси
 
 
ПРАВИЛНИК
о садржају и начину вођења евиденције и издавању ученичке и студентске картице у дому ученика и студентском центру
"Службени 
				гласник РС", бр. 29 од 30. априла 2011, 
90 од 14. октобра 2013.
 
 
Члан 1.
Овим правилником прописује се садржај и начин вођења евиденције у дому ученика, односно ученичком центру и школи са домом (у даљем тексту: дом ученика) и студентском центру и изглед и садржај ученичке и студентске легитимације, односно електронске картице, као и начин и рокови достављања података из евиденције министарству надлежном за послове образовања.
 
Члан 2.
Садржај књиге матичне евиденције о ученицима дат је на Обрасцу 1 и у облику је књиге са тврдим корицама, величине 25 х 35 cm, 100-грамска хартија, а када се штампа и издаје двојезично величине је 29,5 х 42 cm.
Књига матичне евиденције о ученицима има 320 страница.
 
Члан 3.
Дневник васпитног рада садржи: упутство; списак ученика васпитне групе; годишњи програм васпитног рада; месечни план рада; податке о ученицима, родитељима и успеху ученика; евиденцију остваривања програма васпитног рада; статистичке податке о васпитној групи; записнике са састанака васпитне групе и запажања о прегледу дневника васпитног рада.
Дневник васпитног рада води се на Обрасцу 2 и у облику је књиге са тврдим корицама, величине 25 х 35 cm, 80-грамска хартија, а када се штампа и издаје двојезично исте је величине.
 
Члан 4.
Садржај књиге евиденција о дневном дежурству дат је на Обрасцу 3 и у облику је књиге са тврдим корицама, величине 25 х 35 cm, 80-грамска хартија, а када се штампа и издаје двојезично исте је величине.
Књига евиденције о дневном дежурству има 550 страница.
 
Члан 5.
Књига евиденције рада стручних сарадника садржи: упутство; податке о ученицима по васпитним групама; програмирање, саветодавно-инструктивни рад и евалуацију рада; сарадњу са стручним институцијама и друштвеном средином; аналитичко-истраживачки рад и стручно усавршавање; остале активности и запажања о прегледу књиге евиденције рада стручног сарадника.
Књига евиденције рада стручног сарадника води се на Обрасцу 4 и у облику је књиге са тврдим корицама, величине 21 х 29,5 cm, 80-грамска хартија, а када се штампа и издаје двојезично исте је величине.
 
Члан 6.
Садржај и изглед ученичке легитимације, односно електронске картице (у даљем тексту: картица) дат је на Обрасцу 5, величине 8,55 х 5,4 cm и правоугаоног је облика са заобљеним угловима. 
Када се штампа и издаје двојезично, картица је исте величине.
Картица садржи контактни или 
				бесконтактни чип који задовољава стандарде ISO/IEC 7816 и штампа 
				се на пластичној картици.*
Дом ученика може прихватити и међународну картицу која је издата на име ученика, уколико садржи релевантне податке који су дати у Обрасцу 5.
 

*Службени гласник 
				РС, број 90/2013
 
 
Члан 7.
Садржај књиге матичне евиденције о студентима дат је на Обрасцу 6 и у облику је књиге са тврдим корицама, величине 21 х 29,7 cm, 80-грамска хартија, а када се штампа и издаје двојезично величино је 25 х 35 cm. 
 
Члан 8. 
Садржај регистарског картона студента дат је на Обрасцу 7, величине 21 х 29,7 cm, 100-грамска хартија, а када се штампа и издаје двојезично исте је величине.
 
Члан 9.
Садржај и изглед студентске легитимације, односно електронске картице (у даљем тексту: картица) дат је на Обрасцу 8, величине 8,55 х 5,4 cm и правоугаоног је облика са заобљеним угловима. 
Када се штампа и издаје двојезично, картица је исте величине.
Картица садржи контактни чип који 
				задовољава стандарде ISO/IEC 7816 и штампа се на пластичној 
				картици.*
Студентски центар може прихватити и међународну картицу, односно картицу високошколске установе која је издата на име студента, уколико садржи релевантне податке који су дати у Обрасцу 8.
 

*Службени гласник 
				РС, број 90/2013
 
 
Члан 10.
Обрасци евиденција и ученичке и студентске картице од 1 до 8 прописани чл. 2–9. овог правилника одштампани су уз овај правилник и чине његов саставни део.
 
Члан 11.
Дупликат картица из чл. 6. и 9. издаје се на обрасцима прописаним овим правилником са назнаком „ДУПЛИКАТ” на полеђини картице у горњем десном углу.
 
Члан 12. 
Дом ученика и студентски центар дужни су да евиденцију прописану овим правилником воде у писменој и електронској форми.
Погрешно уписани подаци у књигу матичне евиденције о ученицима, односно књигу матичне евиденције о студентима у писменој форми, прецртавају се тако да остану читљиви, а исправка се потписује и оверава печатом установе.
 
Члан 13.
Подаци из евиденције која је прописана овим правилником (о броју ученика и студената према полу, према средњим школама и високошколским установама у које су уписани и према врсти услуге коју користе у установи; броју издатих картица; попуњеност капацитета и др), достављају се министарству надлежном за послове образовања, односно надлежном покрајинском органу у складу са законом на његов захтев, а најмање једанпут годишње, и то за ученике до краја септембра, а за студенте до краја октобра текуће године. 
 
Члан 14.
За ученике смештене у дом ученика закључно са школском 2010/2011. годином, установа води матичну књигу на Обрасцу број 1 прописаном Правилником о садржају и начину вођења матичне евиденције о ученицима и остваривању годишњег програма рада у дому ученика и у школи са домом („Службени гласник РС”, бр. 24/98 и 71/03), до завршетка њиховог школовања.
 
Члан 15.
Даном почетка примене овог правилника престаје да важи Правилник о садржају и начину вођења матичне евиденције о ученицима и остваривању годишњег програма рада у дому ученика и у школи са домом („Службени гласник РС”, бр. 24/98 и 71/03).
 
Члан 16.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од школске 2011/2012. године, изузев одредаба чл. 6. и 9. које се примењују почев од школске 2012/2013. године.
 
 
Број 110-00-201/2010-05
У Београду, 8. априла 2011. године
Министар,
проф. др Жарко Обрадовић, с.р.
Листа образаца:
Образац 1 - 
				Садржај књиге матичне евиденције о ученицима
Образац 2 - 
				Дневник васпитног рада
Образац 3 - 
				Садржај књиге евиденција о дневном дежурству
Образац 4 - Књига 
				евиденције рада стручног сарадника
Образац 5 - 
				Садржај и изглед ученичке легитимације, односно електронске 
				картице
Образац 6 - 
				Садржај књиге матичне евиденције о студентима
Образац 7 - 
				Садржај регистарског картона студента
Образац 8 - 
				Садржај и изглед студентске легитимације, односно електронске 
				картице