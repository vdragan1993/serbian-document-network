На основу члана 25. став 1. Уредбе о начелима за унутрашње уређење и систематизацију радних места у министарствима, посебним организацијама и службама Владе („Службени гласник РС”, бр. 81/07, 69/08, 98/12 и 87/13),
Влада доноси
 
ОДЛУКУ 
о оснивању Координационог тела за примену Акционог плана за спровођење Националне стратегије за борбу против корупције у Републици Србији за период од 2013. до 2018. године

"Службени гласник РС", број 84 
	од 8. августа 2014.
 
1. За координацију примене Акционог плана за спровођење Националне стратегије за борбу против корупције у Републици Србији за период од 2013. до 2018. године оснива се Координационо тело за примену Акционог плана за спровођење Националне стратегије за борбу против корупције у Републици Србији за период од 2013. до 2018. године. 
	
2. Координационо тело за примену Акционог плана за спровођење Националне стратегије за борбу против корупције у Републици Србији за период од 2013. до 2018. године (у даљем тексту: Координационо тело) усмерава послове из делокруга државних органа, надлежних за спровођење Акционог плана за спровођење Националне стратегије за борбу против корупције у Републици Србији за период од 2013. до 2018. године (у даљем тексту: Акциони план).
3. Чланови Координационог тела су:
1) председник Владе;
2) министар надлежан за послове правосуђа;
3) министар надлежан за послове финансија;
4) члан Савета за борбу против корупције.
Члана Координационог тела из става 1. подтачка 4) ове тачке именује Влада на предлог Савета за борбу против корупције.
Радом Координационог тела руководи председник Владе, а замењује га министар надлежан за послове правосуђа.
У раду Координационог тела, могу да учествују остали чланови Владе и руководиоци надлежних државних органа.
Координационо тело одржава састанке најмање једном у шест месеци.
4. У раду Координационог тела учествују државни секретар из министарства надлежног за послове правосуђа и државни секретар из министарства надлежног за послове финансија које одређује министар надлежан за послове правосуђа, односно министар надлежан за послове финансија.
Државни секретар из министарства надлежног за послове правосуђа из става 1. ове тачке врши координацију надлежних државних органа за потребе Координационог тела.
5. Државни органи надлежни за спровођење Акционог плана и Канцеларија за сарадњу са цивилним друштвом дужни су да одреде по једно лице за контакт са државним секретаром из министарства надлежног за послове правосуђа из тачке 4. ове одлуке.
Лица за контакт из става 1. ове тачке морају бити из реда јавних функционера.
6. Државни секретар из министарства надлежног за послове правосуђа из тачке 4. ове одлуке и лица за контакт из тачке 5. ове одлуке одржавају састанке најмање једном у три месеца у циљу праћења и испуњавања обавеза предвиђених Акционим планом.
Државни секретар из министарства надлежног за послове правосуђа из тачке 4. ове одлуке, може по потреби, одржавати и билатералне састанке са лицима из тачке 5. ове одлуке.
7. О испуњености мера из Акционог плана надлежни државни органи обавештавају Координационо тело преко министарства надлежног за послове правосуђа и Савета за борбу против корупције.
8. Координационо тело може предлагати Влади доношење одлука у циљу спровођења Акционог плана.
9. Административно-техничку подршку раду Координационог тела пружа министарство надлежно за послове правосуђа и Савет за борбу против корупције.
10. Члан Координационог тела из реда чланова Савета за борбу против корупције биће именован, а државни секретари из тачке 4. ове одлуке и лица за контакт из тачке 5. ове одлуке биће одређени, у року од осам дана од дана ступања на снагу ове одлуке.
11. Ова одлука ступа на снагу осмог дана од објављивања у „Службеном гласнику Републике Србије”.
 
05 број 02-8536/2014
У Београду, 7. августа 2014. године
Влада
Председник,
Александар Вучић, с.р.