На основу члана 47. став 1. Закона о културним добрима („Службени гласник PC”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник PC”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
ОДЛУКУ
о утврђивању Музеја ваздухопловства у Београду за споменик културе
"Службени гласник РС", број 72 од 14. августа 
				2013.
1. Музеј ваздухопловства у Београду утврђује се за споменик културе.
2. Музеј ваздухопловства у Београду (у даљем тексту: споменик културе) налази се на територији градске општине Сурчин, у граду Београду, на катастарским парцелама број 3684/2 и 3685/2, КО Сурчин, у државној својини.
Споменик културе саграђен је у периоду 1969–1989. године у оквиру комплекса београдског аеродрома „Никола Тесла”, према пројекту архитекте Ивана Штрауса и конструкторским решењима београдских грађевинских инжењера. Захваљујући атрактивности локације и архитектонског решења, као и богатству изложбене поставке, одмах по отварању постао је једна од водећих музејских установа у земљи. Музејске збирке, уз које се чува богата пратећа документација и, архива из свих периoда и области ваздухопловне историје, чине најрепрезентативнију колекцију домаћег и страног цивилног и војног ваздухопловства и представљају значајан извор за свеобухватно сагледавање развоја авијације на нашим просторима од 1911. године до данас.
Споменик културе конципиран је као слободностојећа грађевина, кружне основе, са сутереном, приземљем, мезанином, спратом и галеријом. Подељеност на административно-технички и изложбени део објекта јасно је видљива у концепцији објекта у оквиру које се издвајају две функционално-обликовне целине. Нижи део грађевине у виду својеврсног постамента, заузимају простори који чине срж музеја и обезбеђују његово пословање, док је простор намењен излагању експоната решен монументално и репрезентативно. Торусна форма музеја, замишљена као свесно успостављен симбол институције којој је намењена, чини објекат Музеја препознатљивим и јединственим у југословенском стваралаштву овог раздобља. Посебан квалитет објекта произлази из његове транспарентне стаклене фасаде, која доприноси прожимању музејске поставке и аеродромског комплекса. Изузетни обликовни квалитети и успешно решење функционалних захтева унутар сложеног програма музејског објекта резултовали су грађевином јединствене архитектуре која се сврстава у антологијска остварења југословенске послератне градитељске продукције, чији је креативни потенцијал потврђен и доделом савезне „Борбине” награде за најбоље архитектонско остварење у 1989. години.
Споменик културе представља оригинално архитектонско остварење и сврстава се међу најзначајније примере музејске архитектуре у Србији. Својим архитектонским и естетским вредностима сврстава се у највреднија остварења послератног градитељства Београда и Социјалистичке Федеративне Републике Југославије. Примењеним инжењерским и технолошким решењима, од којих нека представљају пионирске подухвате на нашим просторима, поседује јединствене грађевинске и архитектонске вредности. Наменски пројектован и изграђен за потребе смештања богате и јединствене ваздухопловне збирке једне од водећих музејских установа овог типа у свету, објекат поседује високе историјске и културне вредности. Промовисањем историје и традиције ваздухопловства као специфичне области цивилизацијског развоја, истиче се својим образовним и научним вредностима. Богате музејске збирке које представљају репрезентативну колекцију цивилног и војног ваздухопловства, дају му посебне научне, техничке и друштвене вредности. Јединственом урбанистичком локацијом у оквиру београдског аеродромског комплекса, као и успостављањем квалитетног односа између архитектонског решења објекта и његовог непосредног природног окружења, објекат поседује изузетне урбанистичке и симболичке вредности и намеће се као доминантан визуелни мотив и топоним модерног Београда.
3. Заштићена околина споменика културе обухвата катастарске парцеле бр. 3684/1 и 3684/4, КО Сурчин, у државној својини и део катастарске парцеле број 3685/1, КО Сурчин (део приближно троугаоног облика, између катастарских парцела 3684/1 и 3685/2, у југоисточном делу катастарске парцеле 3685/1), у државној својини.
4. Утврђују се следеће мере заштите споменика културе:
1) очување изворног изгледа спољашње архитектуре и ентеријера, хоризонталног и вертикалног габарита, свих конструктивних и декоративних елемената, оригиналних материјала и функционалних карактеристика споменика културе;
2) очување музејске намене споменика културе;
3) ажурно праћење стања и одржавање конструктивно-статичког система, кровног покривача, свих фасада ентеријера и исправности инсталација у споменику културе;
4) забрана радова који могу угрозити статичку стабилност споменика културе;
5) увођење и редовно праћење свих инсталација и елемената у складу са законом предвиђеним стандардима, прописима и нормама, којима се обезбеђује сигурност и несметано функционисање споменика културе;
6) забрана постављања средстава за оглашавање на фасади и крову споменика културе, као и постављање објеката за оглашавање;
7) уређење приступног платоа и стаза;
8) пејзажно-архитектонско уређење непосредног окружења, унапређење и редовно одржавање травнатих и пешачких површина.
5. Утврђују се следеће мере заштите заштићене околине споменика културе:
1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе или његову заштићену околину;
2) хортикултурно уређење, унапређење и редовно одржавање травнатих и пешачких површина;
3) забрана радова који могу угрозити статичку безбедност споменика културе;
4) забрана извођења радова којима се врши промена облика или намене терена;
5) забрана постављања далековода, ваздушних електро и ТТ водова преко заштићених парцела; њихово вођење извршити подземним каналима, уз враћање терена у првобитно стање.
6. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 633-6900/2013
У Београду, 9. августа 2013. године
Влада
Председник,
Ивица Дачић, с.р.