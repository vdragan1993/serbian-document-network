На основу члана 18. Закона о изменама и допунама 
	Закона о инвестиционим фондовима („Службени гласник РС”, број 31/2011),
Комисија за хартије од вредности доноси 
 
 
ПРАВИЛНИК
о условима за обављање делатности 
	кастоди банке
"Службени гласник РС", број 41 од 10. 
	јуна 2011.
 
 



I ОПШТЕ ОДРЕДБЕ


 

Члан 1.



	Кастоди банка је организациона јединица кредитне институције (банке) која 
	има дозволу Комисије за обављање кастоди услуга у складу са Законом 
	о инвестиционим фондовима („Службени гласник РС”, бр. 46/09, 51/09, и 31/11 
	– у даљем тексту Закон).


 

Члан 2.



	Овим правилником уређују се: 



	1) поступак давања дозволе за обављање делатности кастоди банке;



	2) услови за обављање делатности кастоди банке који се односе на кадровску и 
	организациону оспособљеност и техничку опремљеност;



	3) поступак давања сагласности на именовање лица које ће руководити кастоди 
	банком;



	4) садржина и начин објављивања 
	правила пословања кастоди банке;



	5) врсте услуга које обавља кастоди банка;



	6) извештавање кастоди банке.


 

	Претходна сагласност




Члан 3.



	Под претходном сагласношћу у смислу одредби овог правилника сматра се да се 
	пре добијања сагласности 
	Комисије не могу примењивати правила пословања кастоди 
	банке ни одлука о именовању лица које ће руководити кастоди банком.


 

II ДОЗВОЛА ЗА ОБАВЉАЊЕ 
	ДЕЛАТНОСТИ КАСТОДИ БАНКЕ
 



	Захтев за давање дозволе за обављање делатности кастоди банке
 



Члан 4.



	Захтев за давање дозволе за обављање делатности кастоди банке подноси се на 
	обрасцу (КБ – дозвола) који је доступан на сајту Комисије:



	Уз захтев се доставља:



	1) доказ да је банка члан Централног регистра хартија од вредности;



	2) одлука о формирању посебног организационог дела за обављање послова 
	кастоди банке;



	3) доказ да банка испуњава услове кадровске и организационе оспособљености и 
	техничке опремљености за обављање послова 
	кастоди банке;



	4) правила пословања 
	кастоди банке;



	5) одлуку о именовању лица које ће руководити кастоди банком;



	6) документација о испуњености услова лица именованог за руководиоца кастоди 
	банке;



	7) доказ o уплати накнаде;



	8) друга документација по захтеву Комисије.


 

	Организациона и кадровска оспособљеност
 



Члан 5.



	Кастоди банка је дужна да обезбеди: 



	1) организацију послова која омогућава несметано обављање послова из 
	дозволе,



	2) адекватну заштиту поверљивих информација и података од неовлашћеног 
	коришћења и злоупотреба;



	3) расподелу 
	послова којом се избегавају могући конфликти и сукоби интереса између 
	клијената кастоди банке и запослених, односно чланова управе банке;



	4) организацију и функционисање система унутрашње контроле коју врши лице 
	распоређено на послове контролора;



	5) довољан број запослених одговарајуће струке и искуства за квалитетно 
	обављање послове из дозволе.



	Запослени кастоди банке морају пре почетка обављања послова бити упознати са 
	општим актима којима се уређују процедуре за обављање кастоди послова, а 
	нарочито:



	1) радна задужења, одговорност и овлашћења запосленог;



	2) који се подаци сматрају пословном тајном и начин заштите тих података;
	



	3) начин функционалног и физичког разграничења између кастоди банке и других 
	делова банке, у циљу избегавања недозвољеног протока поверљивих информација 
	и конфликата интереса банке, запослених у кастоди банци и клијената кастоди 
	банке;



	4) начин на који су запослени дужни да поступају кад купују и продају хартије 
	од вредности, односно инвестиционе јединице за сопствени рачун;



	5) мере за успостављање и функционисање система унутрашње контроле, ради 
	спречавања евентуалних 
	неправилности или незаконитости у пословању кастоди банке, информисања 
	управе банке о истим и предузимања адекватних мера за њихово отклањање;



	6) рачуноводствене контроле за праћење и мерење трансакција и њихове 
	тачности;



	7) план у случају ванредних ситуација који обезбеђује да се нормално 
	пословање може наставити одмах након ванредне ситуације.



	Под доказом о организационој и кадровској оспособљености подразумева се 
	достављање одговарајуће документације о испуњености услова из ст. 1. и 2. 
	овог правилника.


 

	Информациони систем
 



Члан 6.



	Информациони систем кастоди банке мора бити организован 
	на начин којим се обезбеђује тачност и поузданост при прикупљању, уносу, 
	обради, преносу и употреби података којима располаже кастоди банка.



	Кастоди банка доставља опис основних техничких карактеристика информационог 
	система који користи (са планом иновације постојећег хардвера и софтвера 
	због застаревања), а који мора бити адекватан у односу на обим и 
	комплексност послова које кастоди банка обавља.



	Кастоди банка обезбеђује потребан број радних станица, које морају бити 
	поуздане, адекватног капацитета, заштићене од квара и међусобно повезане 
	сигурном локалном мрежом.


 
 Захтеви 
	безбедности и поузданости
 



Члан 7.



	Кастоди банка је дужна да обезбеди: 



	1) континуитет рада информационог система:



	– формирање истовремено дуплих података (mirror hard disk) на серверима и 
	обезбеђењем резервног сервера (back up server);



	– резервни извор напајања електричном енергијом информационог система који 
	омогућава завршетак рада свих започетих послова;



	– планови и поступци за функционисање информационог система и 
	телекомуникација за случај ванредних околности;



	– план и процедуре опоравка података у случају хаварије, с тим да опоравак 
	не сме трајати дуже од 72 сата;



	2) заштиту хардвера и софтвера од неовлашћеног приступа подацима, и то 
	детаљним надзором (процедуре за регистровање, анализу и контролу сваке 
	активности у систему), контролом 
	приступа преко доделе овлашћења и ауторизације корисника;



	3) контролу приступа ресурсима система и то: физичко обезбеђење, аларм, 
	идентификациона контрола на улазу у зграду, у рачунарске (серверске) сале и 
	систем за присмотру и контролу;



	4) поузданост информационог система прављењем сигурносних копија података 
	(back up); односно прописивањем система и процедура за прављење оваквих 
	копија, као и да је чување оваквих информација и података обезбеђено на 
другој локацији;



	5) адекватну обуку запослених о коришћењу информационог система и 
	процедурама прописаним за његову 
	заштиту;



	6) чување пословне књиге и документације најмање 
	пет година од истека пословне године на коју се документација односи.



	Под доказом о техничкој опремљености подразумева се достављање одговарајуће 
	документације о испуњености услова из чл. 6. и 7. овог правилника.


 

	Дозвола
 



Члан 8.



	Комисија у року од 30 дана од дана пријема уредног захтева доноси решење о 
	давању дозволе за обављање делатности кастоди банке, ако утврди да су 
	испуњени услови утврђени Законом и овим правилником.



	Решењем из става 1. овог члана истовремено се даје сагласност на правила 
	пословања и сагласност на именовање лица које ће руководити пословима 
	кастоди банке.



	Комисија доноси решење којим одбија захтев за давање дозволе из става 1. 
	овог члана, ако утврди да постоји један или више од разлога за одбијање 
	захтева прописаних Законом и овим правилником.


 

Члан 9.



	Комисија води регистар издатих и одузетих дозвола за обављање делатности 
	кастоди банке.


 

III ЛИЦЕ КОЈЕ РУКОВОДИ 
	КАСТОДИ БАНКОМ


 

	Захтев за давање сагласности на именовање руководиоца кастоди банке 
 



Члан 10.



	Захтев за давање сагласности на одлуку о именовању лица које руководи 
	пословима кастоди банке подноси се на обрасцу КБ – одговорно лице, који је 
	доступан на интернет страници Комисије.



	Уз захтев из става 1. овог члана доставља 
	се: 


– 
	одлука надлежног органа банке, са одложним условом да ће са именованим лицем 
	засновати радни однос, односно закључити анекс уговора о раду за обављање 
	тих послова, по добијању сагласности Комисије,


– 
	упитник који је који је доступан на сајту Комисије (Упитник 
	– одговорно лице КБ),


– 
	уверење надлежног органа да 



	(1) није покренута истрага, 



	(2) није подигнута оптужница,



	(3) не води поступак,



	(2) то лице није правоснажно осуђивано 



	за кривична дела и привредне преступе прописане Законом,



	– изјаву именованог лица, дату под пуном материјалном и кривичном 
	одговорношћу, да није члан управе брокерско-дилерског друштва, овлашћене 
	банке; друштва за управљање инвестиционим или добровољним пензијским фондом; 
	и са њима повезаним лицима, 



	– доказ о одговарајућој пословној репутацији – препорука правног лица код 
	кога је ово лице запослено или било запослено у последње три године (препоруке 
	садрже мишљење о 
	професионалним и етичким квалитетима тих лица),


– 
	доказ о радном искуству на пословима у вези са хартијама од вредности у 
	правним лицима и институцијама из члана 12. став 4. Закона (потврда правног 
	лица о врсти послова и периоду обављања тих послова и фотокопија радне 
	књижице).



	Уколико је донета одлука о поновом именовању лица које има сагласност 
	Комисије, уместо захтева из става 1, кастоди банка доставља одлуку о 
	именовању и оверену изјаву именованог лица да и даље испуњава услове 
	прописане Законом за чланове 
	управе друштва за управљање.


 

	Одлучивање Комисије
 



Члан 11.



	Приликом одлучивања о пословној репутацији лица које ће руководити пословима 
	кастоди банке, Комисија цени добијене податке из попуњеног Упитника, као и 
	остале релевантне информације, а нарочито:


– 
	да ли се против лица води дисциплински или истражни поступак, 


– 
	да ли је било или је тренутно предмет испитивања због кршења обичаја или 
	стандарда другог домаћег или страног регулаторног органа, организације 
	која обавља функцију централног регистра, берзе, професионалног удружења или 
	органа државне управе или агенције,


– 
	да ли је лице било директор или члан управе привредног субјекта или друге 
	организације над којом је покренут стечај, или је одбијена или брисана 
	регистрација, или је одбијено давање дозволе за рад или је иста одузета.


 

	Сагласност
 



Члан 12.



	Комисија доноси решење о давању претходне сагласности на одлуку о именовању 
	лица које ће руководити пословима кастоди банке, уколико се на основу 
	достављене документације може закључити да то лице има добру пословну 
	репутацију и испуњава прописане услове за именовање члана управе.



	Комисија доноси решење о одбијању захтева за давање претходне сагласности на 
	одлуку о именовању лица које ће руководити пословима кастоди банке, уколико 
	се на основу достављене документације не може закључити да предложено лице 
	има добру пословну репутацију и да испуњава прописане услове за именовање 
	члана управе.


 

	Повлачење сагласности
 



Члан 13.



	Уколико је решење о давању претходне сагласности на именовању руководиоца 
	кастоди банке донето на основу неистинитих података или уколико је дошло до 
	промене околности 
	у погледу пословне репутације тог лица, а те промене су такве да би довеле 
	до одбијања захтева да су постојале у тренутку подношења захтева, Комисија 
	доноси решење којим се:


– 
	укида решење о давању претходне сагласности,


– 
	налаже кастоди банци да у примереном року предложи друго лице за руководиоца 
	кастоди банке.


 

IV ПРАВИЛА ПОСЛОВАЊА
 



Члан 14.



	Кастоди банка доноси правила пословања којим се прописују врсте и начин 
	обављања кастоди услуга, на која претходну сагласност даје Комисија.



	Правилима из става 1. овог члана посебно се утврђују:



	1) врсте кастоди 
	услуга које обавља кастоди 
	банка;



	2) начин поступања са хартијама од вредности, новчаним средствима и дугом 
	имовином клијента;



	3) права и обавезе кастоди банке и њених клијената:


– 
	начин евидентирања имовине фонда;


– 
	поступак контроле обрачунавања нето вредности имовине фонда; инвестиционе 
	јединице отвореног, односно акције затвореног инвестиционог фонда;


– 
	поступак контроле обрачунавања приноса фонда;


– 
	поступак управљања имовином отвореног фондом у случају одузимања дозволе за 
	рад друштву за управљање;


– 
	поступак управљања имовином затвореног фонда у случају раскида уговора о 
	управљању затвореног фонда са друштвом за управљање;


– 
	поступак уновчавања имовине фонда у случају распуштања отвореног фонда.


 

	Захтев за давање сагласности
 



Члан 15.



	Кастоди банка је дужна да поднесе захтев за измену правила пословања на 
	обрасцу КБ акта, који је доступан на интернет страници Комисије.



	Уз захтев из става 1. овог члана се доставља:



	– одлука надлежног органа банке о усвајању измена правила пословања са 
	образложењем, 



	– пречишћен текст правила пословања који се мења, 



	– доказ о уплаћеној накнади.


 

	Сагласност
 



Члан 16.



	Комисија доноси решење о давању претходне сагласности на измене правила 
	пословања кастоди банке уколико утврди да су предложене измене у складу са 
	Законом и другим важећим прописима.



	Уколико Комисија утврди да неке измене нису у складу са Законом и другим 
	важећим прописима, закључком налаже подносиоцу захтева да у примереном року 
	изврши потребна усклађивања текста. 



	Након поступања по закључку из става 2. овог члана, Комисија доноси решење о 
	давању сагласности на измене тог акта, а уколико подносилац захтева не 
	поступи по том закључку Комисија доноси решење о одбијању захтева.


 

	Објављивање правила пословања
 



Члан 17.



	Кастоди банка је дужна да, пре почетка примене, на својој интернет страници 
	објави правила пословања и све измене истих по добијању сагласности 
	Комисије.


 

IV ВРСТЕ КАСТОДИ УСЛУГА 
	КОЈЕ ОБАВЉА КАСТОДИ БАНКА
 



Члан 18.



	Кастоди банка обавља 
	кастоди услуге прописане Законом, а нарочито:



	1) отвара и води рачуне хартија од вредности које чине имовину отвореног 
	фонда код Централног регистра, депоа и клиринга хартија од вредности (у 
	даљем тексту: Централни регистар), у своје име, а за рачун чланова отвореног 
	фонда (кастоди рачун);



	2) отвара и води рачуне хартија од вредности 
	које чине имовину затвореног фонда код Централног регистра, у име и за рачун 
	затвореног фонда;



	3) отвара и води новчани рачун инвестиционог фонда:


– 
	на којима евидентира уплате за куповину инвестиционих јединица, 


 – 
	на којима евидентира упис и уплату акција затвореног фонда,


– 
	врши пренос новчаних средстава приликом улагања,


– 
	врши исплате у вези откупа инвестиционих јединица;



	4) контролише и потврђује 



	– обрачунату нето вредност имовине фонда, 



	– обрачунату вредност 
	инвестиционе јединице, односно нето вредност имовине по акцији,


– 
	обрачун приноса фонда;



	5) обавештава друштво за управљање о 


– 
	извршеним налозима и другим предузетим активностима у вези са имовином 
	инвестиционог фонда,


– 
	корпоративним активностима у вези са имовином инвестиционог фонда;



	6) обавештава Комисију о уоченим неправилностима у пословању друштва за 
	управљање у вези са управљањем фондом, одмах након што уочи такве 
	неправилности.


 

	Клијенти кастоди банке
 



Члан 19.



	Клијенти кастоди банке могу бити друштва за управљање инвестиционим 
	фондовима и друштва 
	за управљање добровољним пензијским фондовима и фондови којима та друштва 
	управљају.



	Кастоди банка не може бити повезано лице са друштвом за управљање, нити 
	члан, односно акционар фонда за који обавља кастоди услуге.


 

	Уговор са клијентом
 



Члан 20.



	Кастоди банка закључује уговор са друштвом за управљање о обављању кастоди 
	услуга за сваки инвестициони фонд посебно.



	Саставни део уговора из става 1. овог члана су процедуре за процену 
	вредности имовине (достављање података и методологија обрачуна вредности) и 
	начин усклађивања разлика у том обрачуну.


 

	Раскид уговора 
 



Члан 21.



	Уколико једна од уговорних страна намерава да раскине уговор о обављању 
	кастоди услуга, дужна је да о томе обавести другу уговорну страну три месеца 
	пре раскида уговора.



	Уговор се сматра раскинутим од момента закључења уговора са новом кастоди 
	банком, а након истека рока из става 1. овог члана.



	Кастоди банка обавештава Комисију о датуму раскида уговора и разлозима за 
	раскид.


 

Члан 22.



	Кастоди банка је дужна да наредног дана од дана раскида уговора, преда 
	имовину, документацију и архиву инвестиционог фонда кастоди банци са којом 
	је друштво које управља тим фондом закључило уговор. 



	Обавезе кастоди банке и рок из става 1. овог члана сходно се примењује и 
	када ново друштво на уговора о преносу права управљања, преузме управљање 
	постојећим фондом, и обавести кастоди банку да је закључило уговор са другом 
	кастоди банком за обављање кастоди услуга за тај фонд.


 
Обавезе 
	кастоди банке у односу на имовину фонда
 



Члан 23.



	Кастоди банка је дужна да за сваки фонд одвојено води електронски регистар 
	имовине тог фонда коме могу приступити само запослени у банци који су 
	назначени интерном одлуком.



	Имовином фонда кастоди банка може располагати само на основу налога друштва 
	за управљање.



	Када обавља услуге из ст. 1. и 2 овог члана, кастоди банка је дужна да:



	– води рачуна да на новчаном, односно рачуну хартија од вредности фонда има 
	довољно средстава, односно хартија од вредности на дан салдирања,



	– податке о имовини фондова (евиденцију о хартијама од вредности и новцу) 
	чува као пословну тајну и да их заштити од неовлашћеног коришћења, измена 
	или губитака.


 

Члан 24.



	Запослени и чланови управе банке која обавља делатност кастоди банке дужни 
	су да, као пословну тајну, чувају податке о стању и промету на рачунима 
	хартија од вредности и новца клијената, као и друге податке за које су 
	сазнали у обављању послова кастоди банке и не смеју их саопштавати трећим 
	лицима, нити користити или омогућити трећим лицима да их користе.



	Изузетно од става 1. овог члана, подаци из тог става могу се саопштавати и 
	стављати на увид трећим лицима:



	1) на основу писменог одобрења клијента;



	2) приликом надзора законитости пословања који врши овлашћено лице Комисије;



	3) на основу налога суда, односно другог надлежног државног органа.


 

Члан 25.



	Имовина која се води на рачунима кастоди банке (хартије од вредности, 
	готовина и депозити и друга имовина) нису власништво кастоди банке и не 
	улазе у њену имовину, не могу се укључити у ликвидациону или стечајну масу, 
	нити се могу користити за измиривање обавеза ове банке према 
трећим лицима.


 

	Обрачун имовине фонда


 

Члан 26.



	Кастоди банка ради контроле обрачуна, преко финансијско-информативних 
	сервиса обезбеђује податке о тржишној вредности хартија од вредности и 
	другој имовини које чине имовину фонда.



	Кастоди банка може од друштва за управљање захтевати да јој достави и 
	податке које она не може прибавити на начин из става 1. овог члана, као и 
	доказе који потврђују те податке. 



	Кастоди банка врши упоређивање својих података са подацима друштва за 
	управљање о нето вредности имовине, вредности и промени броја (продатих, 
	односно откупљених у односу на претходни извештај) инвестиционих јединица и 
	о приносу фонда.



	Усаглашене податке о вредностима из става 3 овог члана, кастоди банка 
	доставља Комисији, електронском 
	поштом или факсом најкасније наредног радног дана у односу на дан за који се 
	врши обрачун. 


 

	Разлике у обрачуну


 

Члан 27.



	Ако утврди разлике у обрачуну, кастоди банка је дужна да о томе одмах 
	обавести друштво за управљање, ради утврђивања разлога неусаглашености и 
	провере да ли су грешке учињене и у неком од претходних обрачуна. 



	Друштво за управљање, односно кастоди банка дужни су да уочене грешке 
	исправе истог дана када се утврди разлика у обрачуну, односно разлог 
	неусаглашености, а ако то није могуће учинити кастоди банка одмах обавештава 
	Комисију о неусаглашености, разлозима и мерама које се предузимају ради 
	усаглашавања. 


У 
	случају да се утврди да су грешке учињене и у неком од претходних обрачуна, 
	друштво за управљање истог дана објављује на својој интернет 
	страници обавештење о тим грешкама и њиховом утицају на обрачун, као и о 
	мерама које се предузимају да се грешке исправе.


 

	Обавезе кастоди банке у случају одузимања дозволе за рад друштву за 
	управљање
 



Члан 28.


У 
	случају одузимања дозволе за рад друштву за управљање, кастоди банка до 
	избора новог друштва за управљање, а најдуже три месеца,:


– 
	обавља само неодложне послове у вези са управљањем имовином фонда, односно 
	послове који треба да се обаве да не би наступила штета за фонд, и 


– 
	објављује у дневним новинама у којима се објављује вредности инвестиционе 
	јединице тог фонда да у периоду до избора новог друштва за управљање 
	престаје продаја и откуп инвестиционих јединица.



	Решење о избору новог друштва за управљање, Комисија доставља 
	кастоди банци са којом је друштво, коме је одузета 
	дозвола, имало закључен уговор.


У 
	случају да ново друштво закључује уговор о обављању кастоди послова са 
	другом кастоди банком, кастоди банка из става 1. овог члана је дужна да тој 
	банци преда сву документацију везану 
	за имовину и чланове фонда.


 

	Обавезе кастоди банке у случају распуштања отвореног фонда
 



Члан 29.



	Кастоди банка после пријема одлуке о распуштању отвореног фонда, обавештава 
	о томе јавност и чланове фонда објављивањем обавештења на својој интернет 
	страници и у дневном листу у коме се објављује вредност инвестиционе 
	јединице тог фонда. 



	Кастоди банка саставља извештај о стању имовине и обавеза на дан доношења 
	решења о распуштању и уновчава имовину фонда најкасније у року од шест 
	месеци од доношења решења о распуштању 
	фонда.



	Након уновчавања имовине фонда кастоди банка врши исплату члановима фонда 
	сразмерно њиховом процентуалном учешћу у нето имовини фонда.



	Кастоди банка је дужна да најмање 10 година од распуштања отвореног фонда 
	чува пословне књиге и документацију отвореног фонда, у складу са прописима 
	којима се уређује архивска грађа.


 

	Захтев за давање сагласности на лице које уновчава имовину фонда
 



Члан 30.



	Кастоди банка пре уновчавања имовине фонда доставља Комисији захтев за 
	давање сагласности на именовање/избор лица која ће спровести уновчавање имовине 
	фонда који се распушта и доставља извештај о стању имовине и обавеза на дан 
	доношења решења о распуштању фонда.



	Лице које уновчава имовину фонда мора бити запослено на неодређено време у 
	кастоди банци и испуњавати услове прописане Законом за чланове управе 
	друштва за управљање.



	На поступак одлучивања сходно се примењују одредбе акта Комисије које се 
	односе на давање сагласности на члана управе друштва за управљање.


 

	Намирење поверилаца
 



Члан 31.


У 
	случају спора поводом потраживања поверилаца према имовини отвореног фонда 
	који се распушта, кастоди банка приликом уновчавања имовине фонда, води 
	рачуна о износу пријављених потраживања. 



	Кастоди банка може вршити исплату чланова фонда који се распушта, водећи 
	рачуна да преостали износ имовине фонда који се распушта, не 
	може бити мањи од износа истакнутих потраживања у спору који воде повериоци 
	тог фонда.


У 
	случају када је друштву за управљање одузета дозвола за рад, намирење 
	поверилаца се прво врши на терет друштва за управљање уколико су потраживања 
	настала као последица лошег поступања друштва за управљање. 



	Уколико се намирење потраживања поверилаца не може извршити на терет друштва 
	за управљање, намирење се врши на терет отвореног фонда који се распушта, 
	сразмерно висини њихових признатих потраживања.


 

	Извештај о распуштању отвореног фонда
 



Члан 32.



	Кастоди банка 
	сачињава Извештај о распуштању отвореног фонда и доставља га Комисији.



	Извештај из става 1. овог члана садржи:



	1) број и врсту имовине фонда продату по сваком месецу,



	2) критеријуме и смернице који су руководили доношење одлука у најбољем 
	интересу чланова фонда,



	3) спецификацију накнада и других трошкова у вези са распуштањем фонда.


У 
	случају када је отворени фонд основан на одређено време, друштво за управљање 
	подноси Комисији извештај о распуштању фонда у року од шест месеци 
	од престанка рада фонда.


 

	Обавезе кастоди банке у случају раскида уговора затвореног фонда са друштвом 
	за управљање
 



Члан 33.



	Затворени фонд може да раскине уговор о управљању о чему одмах обавештава 
	Комисију и кастоди банку.



	Кастоди банка најдуже три месеца од дана раскида уговора о управљању обавља 
	неодложне послове у вези са управљањем имовином затвореног фонда, уз 
	претходну консултацију надзорног одбора тог фонда.



	Уколико у року из става 1. овог члана не прими захтев за закључење уговора 
	са новим друштвом 
	на основу одлуке Скупштине затвореног фонда, Комисија 
	покреће поступак распуштања тог фонда сагласно закону којим се уређују 
	привредна друштва. 


 

V ИЗВЕШТАВАЊЕ КАСТОДИ 
	БАНКЕ
 



Члан 34.



	Кастоди банка дужна је да достави Комисији:



	1) месечне извештаје о пословању (на обрасцу КБ месечни извештај, који је 
	доступан на интернет страници Комисије) – до 15. у месецу за претходни 
	месец;



	2) годишње извештаје о пословању (на обрасцу КБ годишњи извештај, који је 
	доступан на интернет страници Комисије) – до 31. марта текуће године за 
	претходну годину,



	3) обавештење о промени прописаних услова за обављање делатности за коју је 
	добијена дозвола – у року од 8 дана од дана настанка те промене,



	4) друге податке и информације по захтеву Комисије – у року који одреди 
	Комисија.


 

	Обавештење о промени прописаних услова за обављање делатности
 



Члан 35.



	Кастоди банка је дужна да обавести Комисију о промени 
	услова за обављање делатности на основу којих је та банка добила дозволу за 
	обављање делатности кастоди банке, а нарочито у погледу наступање околности 
	на основу којих Комисија повлачи сагласност за избор лица које руководи 
	кастоди банком. 



	Кастоди банка је дужна да, пре подношења пријаве за упис у регистар 
	привредних субјеката промене пословног имена и адресе, обавести Комисију о 
	промени коју врши то: 


– 
	у случају промене пословног имена – подноси захтев за давање сагласности на 
	измене правила пословања,


– 
	у случају промене адресе – подноси доказ о испуњености услове организационе 
	оспособљености и техничке опремљености.



	Обавештење из ст. 1. и 2. овог члана садржи опис догађаја о ком се даје 
	обавештење и датум његовог наступања.


 

VI ПРЕЛАЗНЕ И ЗАВРШНЕ 
	ОДРЕДБЕ
 



Члан 36.



	Предмет регулисања посебног правилника су: 



	1) поступак за обуставу куповине и откупа инвестиционих јединица;



	2) надзор над пословањем кастоди банке.


 

Члан 37.



	Од дана ступања на снагу Закона 
	о тржишту капитала („Службени гласник РС”, број 31/11) организационе 
	јединице кредитних институција које имају дозволу Комисије за обављање 
	послова кастоди банке у складу са Законом о тржишту хартија од вредности и 
	других финансијских инструмената („Службени гласник РС”, број 47/06):


– 
	не сматрају се лицима са дозволом у смислу Закона о тржишту капитала,


– 
	сматрају се лицима са дозволом у смислу Закона о инвестициони фондовима 
	којим се 
	уређују инвестициони фондови и настављају да обављају своју делатност у 
	складу са тим законом.



	Кастоди банке које су добиле дозволу за обављање послова кастоди банке 
	сагласно одредбама Закона о тржишту хартија од вредности и других 
	финансијских инструмената („Службени гласник РС”, број 47/06), 


– 
	које намеравају да обављају послове кастоди банке сагласно одредбама закона 
	којим се уређује оснивање и пословање инвестиционих фондова, дужне су да 
	измене правила пословања у складу са Законом и овим правилником и доставе 
	Комисији захтев за давање сагласности у року од 90 дана од дана ступања на 
	снагу овог правилника,


– 
	које не намеравају да обављају послове кастоди банке сагласно одредбама 
	закона којим се уређује оснивање и пословање инвестиционих фондова, дужне су 
	Комисији поднесу захтев за брисање из регистра у року од 90 дана од дана 
	ступања на снагу овог правилника.


 

Члан 38.



	На послове које кастоди банка обавља у складу са Законом о добровољним 
	пензијским фондовима и пензијским плановима („Службени гласник РС”, бр. 
	85/05 и 31/11), примењује се тај закон и прописи које је Народна банка 
	Србије донела за спровођење тог закона.


 

Члан 39.



	Даном ступања на снагу овог правилника престаје да важи Правилник о условима 
	за обављање делатности кастоди банке („Службени гласник РС”, бр. 100/06 и 
	116/06).


 

Члан 40.



	Овај правилник ступа на снагу осмог дана од дана објављивања у „Службеном 
	гласнику Републике Србије”. 
 

	Број 2/0-01-272/2-11



	У Београду, 2. јуна 2011. године



	Председник Комисије,



Милко Штимац, 
с.р.