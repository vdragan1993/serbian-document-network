Редакцијски пречишћен текст
 
 
На основу члана 210. став 2. Закона о пловидби и лукама на унутрашњим водама („Службени гласник РС”, бр. 73/10, 121/12 и 18/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о условима које морају да испуњавају луке, пристаништа и привремена претоварна места
"Службени гласник РС", бр. 33 од 9. 
				априла 2015, 86 од 21. октобра 2016.
 
Члан 1.
Овом уредбом прописују се ближи услови које морају да испуне луке, пристаништа и привремена претоварна места.
Члан 2.
Поједини изрази употребљени у овој уредби имају следеће значење:
1) AGC je Европски споразум о главним међународним железничким пругама;
2) AGN је Европски споразум о главним унутрашњим водним путевима од међународног значаја;
3) AGR je Европски споразум о главним међународним саобраћајним артеријама; 
4) AGTC je Европски споразум о важним међународним линијама за комбиновани транспорт и пратећим постројењима;
5) ADN је Европски споразум о међународном транспорту опасног терета на унутрашњим пловним путевима;
6) акциони план је план за спровођење утврђених приоритета развоја водног саобраћаја који садржи конкретне активности, са роковима, задацима, органима и организацијама надлежним за спровођење Стратегије; 
7) бродски отпад је отпад који настаје током експлоатације бродова, укључујући каљужне воде, отпадно уље, мазива, зауљене и замашћене материје, санитарне отпадне материје, комунални отпад и домаће смеће које настаје на пловилу;
8) водни пут категорије Е је унутрашњи водни пут од међународног значаја чије техничке карактеристике морају да испуњавају захтеве за категорије IV–VII AGN;
9) контејнерски терминал је уређен, опремљен и организован простор, на коме се обавља претовар, разврставање, складиштење и друге операције са стандардним транспортним контејнерима;
10) лука је водни и са водом повезани простор који је изграђен и опремљен за пријем домаћих бродова и бродова стране заставе, њихово укрцавање и искрцавање, складиштење, дораду и оплемењивање робе, пријем и испоруку робе другим видовима транспорта (друмски, железнички, интермодални и цевоводни транспорт), укрцавање и искрцавање путника, као и за пружање других логистичких услуга потребних за развој привреде у залеђу луке. Лучки терминали, сидришта, као и делови водног пута који омогућавају обављање лучке делатности су саставни делови лука;
11) лучки оператер је правно лице које обавља једну или више лучких делатности;
12) лучко подручје је подручје луке или пристаништа које се користи за обављање лучке делатности, којим управља Агенција за управљање лукама и на којем важи посебан режим контроле доласка и одласка пловила, као и уласка и изласка возила и лица;
13) лучка претоварна и транспортна средства су специјализована средства и уређаји за претоварне, складишне и транспортне операције са теретом у лукама и чине део лучке супраструктуре;
14) макролокација луке је шире саобраћајно-економско подручје, а које укључује пловни пут и повезаност луке са магистралним саобраћајницама друмског саобраћаја и магистралним железничким пругама; 
15) микролокација луке је територија која је проглашена за лучко подручје у складу са одредбама закона којим се уређују пловидба и луке на унутрашњим водама;
16) мултимодални транспорт је врста транспорта у току кога долази до комбиновања најмање два или више видова транспорта без промене транспортног суда; 
17) oдобрење за обављање лучке делатности је одобрење које издаје Агенција за управљање лукама на основу претходно спроведеног поступка у складу са законом којим се уређују пловидба и луке на унутрашњим водама;
18) оперативна обала је уређена обала на којој се врши претовар робе или укрцавање/искрцавање путника;
18а) пловило за 
				снабдевање је танкер типа N, укупне носивости до 300 t, који је 
				конструисан и опремљен за превоз и пријем, односно испоруку 
				производа намењених за рад бродова;
19) понтон је плутајући објекат изграђен од бродограђевног челика прeма прописима којима се уређује градња плутајућих објеката, за намену пристајања пловила у лукама и пристаништима;
20) пристаниште је водни и са водом повезани простор који је изграђен и опремљен за пријем домаћих бродова, њихово укрцавање и искрцавање, као и по потреби складиштење само одређене врсте робе, односно за укрцавање и искрцавање путника;
21) привремено претоварно место је место на коме се обављају само претоварне активности у односу на вангабаритну робу коју, услед техничких ограничења приступних саобраћајница или других ограничења, није могуће крајњем кориснику доставити користећи претовар у луци или пристаништу, као и претоварне активности у односу на отпадни материјал, чије вишеструке манипулације или превоз друмским транспортним средствима до/од најближе луке или пристаништа, значајно повећавају степен ризика од загађења животне средине. У привременим претоварним местима се обављају и претоварне активности у сврху допреме шљунка и песка за потребе изградње инфраструктурних објеката у непосредној близини водног пута; 
22) путничко пристаниште је уређен, опремљен и оргaнизован простор за прихват путничких бродова и укрцавање и искрцавање путника;
23) Ro-Ro (Roll-on-Roll-off) терминал је уређен, опремљен и организован простор, на месту сучељавања копнених и речно-поморских система транспорта, на коме се уз примену хоризонталног начина укрцавања и искрцавања, на специјализована пловила укрцавају, односно искрцавају возила друмског теретног транспорта, путничка возила, контејнеризована и неконтејнеризована роба, вангабаритни терети на специјализованим плато приколицама, а ради даљег превоза;
24) стратегија је стратегија развоја водног саобраћаја коју Влада усваја у складу са законом којим се уређују пловидба и луке на унутрашњим водама;
25) терминал је просторно одређена техничко-технолошка и организациона целина, у којој се обављају примарне, почетно-завршне и/или операције у процесу претовара, складиштења и превоза робе или путника, у водном, железничком и друмском транспорту;
26) терминал за суве расуте терете је уређен, опремљен и организован простор, на коме се обавља претовар, разврставање, складиштење и друге операције са великим количинама робе која није упакована и због својих карактеристика се превози у расутом стању;
27) техничка производност је капацитет расположивог претоварног система луке или пристаништа;
28) hucke-pack терминал је уређен, опремљен и организован простор, на месту сучељавања друмског и железничког транспорта, на коме се друмска возила или делови возила применом одговарајућих технологија укрцавају, односно искрцавају са специјализованих железничких кола, а ради даљег превоза;
29) HQ контејнер је стандардни транспортни контеjнер велике запремине, дужине 40’ (12,19 m), ширине 8’ (2,44 m) и карактеристичне висине 9’ 6’’ (2,90 m).
*Службени гласник РС, број 86/2016
 
I. ЛУКЕ
Просторни и експлоатациони услови за луке од међународног значаја 
Члан 3.
Лука од међународног значаја мора да испуњава следеће просторне и експлоатационе услове:
1) да се налази на водном путу категорије Е;
2) да има утврђено лучко подручје у складу са законом којим се уређује пловидба и луке на унутрашњим водама;
3) да располаже техничком производношћу за претовар најмање 500.000 t робе на годишњем нивоу; 
4) микролокација луке мора да омогући повезивање три вида транспортa, и то друмски-железнички-унутрашњи водни транспорт; 
5) макролокација луке мора да испуњава следеће услове:
(1) да буде повезана са главним друмским саобраћајницама које припадају мрежи међународних друмских саобраћајница наведеним у AGR, тако да прикључна друмска саобраћајница има одговарајући товарни профил потребан за превоз контејнера велике запремине (HQ контејнери) на друмским возилима, и да може да прихвати најмањи осовински притисак од 10 t по осовини;
(2) да буде повезана са главним железничким саобраћајницама које припадају мрежи међународних железничких пруга наведених у споразуму AGC и у споразуму AGTC, тако да приступне железничке пруге имају потребан број колосека високе пропусне моћи, минимални товарни габарит према захтевима магистралних пруга, номиналну минималну брзину у складу са техничко експлоатационим карактеристикама пруге, и дозвољено осовинско оптерећење од 20 до 22,5 t по осовини;
6) својим садржајима и активностима не може да угрожава и нарушава животну средину.
У луци од међународног значаја обавезно се пружају следеће услуге:
1) претовар генералне, односно расуте робе и контејнерa;
2) снабдевање бродова погонским горивом;
3) складиштење;
4) преузимање отпада који настаје при експлоатацији брода.
У зависности од количине робе чији се претовар остварује, у свакој појединачној луци од међународног значаја оснивају се појединачни терминали.
Oснивањe појединачних терминала утврђује се одобрењем за обављање лучке делатности, односно лучком концесијом.
Просторни и експлоатациони услови за националне луке од покрајинског значаја
Члан 4.
Национална лука од покрајинског значаја мора да испуњава следеће просторне и експлоатационе услове:
1) да се налази на водном путу категорије Е;
2) да има утврђено лучко подручје у складу са законом којим се уређују пловидба и луке на унутрашњим водама; 
3) да располаже техничком производношћу за претовар најмање 300.000 t робе на годишњем нивоу; 
4) микролокација националне луке од покрајинског значаја мора да омогући повезивање најмање два вида транспортa, и то: железнички-унутрашњи водни транспорт, друмски-унутрашњи водни транспорт; 
5) макролокација националне луке од покрајинског значаја мора да буде повезана са магистралним саобраћајницама друмског саобраћаја тако да прикључна друмска саобраћајница има одговарајући товарни профил, као и да може да прихвати најмањи осовински притисак од 10 t по осовини;
6) својим садржајима и активностима не сме да угрожава и нарушава животну средину.
У националним лукама од покрајинског значаја обавезно се пружају следеће услуге:
1) претовар генералне и расуте робе;
2) складиштење.
У зависности од количине робе чији се претовар остварује, у свакој појединачној националној луци од покрајинског значаја оснивају се појединачни терминали.
Oснивањe појединачних терминала утврђује се одобрењем за обављање лучке делатности, односно лучком концесијом.
Просторни и експлоатациони услови за националне луке од значаја за локалну самоуправу
Члан 5.
Национална лука од значаја за локалну самоуправу мора да испуњава следеће просторне и експлоатационе услове:
1) да се налази на водном путу категорије Е;
2) да има утврђено лучко подручје у складу са одредбама закона којим се уређује пловидба и луке на унутрашњим водама; 
3) да располаже техничком производношћу за претовар најмање 150.000 t робе на годишњем нивоу;
4) микролокација националне луке од значаја за локалну самоуправу мора да омогући повезивање најмање два вида транспортa, и то: железнички-унутрашњи водни транспорт и друмски-унутрашњи водни транспорт; 
5) макролокација националне луке од значаја за локалну самоуправу мора да буде повезана са магистралним саобраћајницама друмског саобраћаја тако да прикључна друмска саобраћајница има одговарајући товарни профил довољан да може да прихвати најмањи осовински притисак од 10 t по осовини;
6) својим садржајима и активностима не може да угрожава и нарушава животну средину.
У националним лукама од значаја за локалну самоуправу обавезно се пружају следеће услуге:
1) претовар генералне и расуте робе;
2) складиштење.
За претовар одређених врста роба у националним лукама од значаја за локалну самоуправу не морају да се оснивају појединачни терминали.
Лучка инфраструктура
Члан 6.
Лука мора да испуњава следеће услове у односу на лучку инфраструктуру: 
1) дубина акваторије луке и приступног пловног пута мора да буде таква да омогући пријем пловила која се користе на конкретном водном путу категорије Е;
2) сидриште мора да има обележено подручје, дубину која не може бити мања од дубине прописане за пловни пут на коме се сидриште налази и уређај за извезивање;
3) лучко подручје мора да буде ограђено, а улази у луку јасно обележени и под сталним надзором;
4) хидрограђевински објекти који чине лучку обалу, као и оперативне и радне претоварне површине морају да буду одговарајуће изграђени, као и да се одржавају у технички и функционално исправном стању, што укључује редовно текуће и инвестиционо одржавање;
5) оперативне и радне претоварне површине у луци морају да имају неклизајућу подлогу, ефикасно одвођење атмосферских вода, као и да буду ослобођене сувишних предмета или вегетације који би могли да ометају нормалан рад и кретање људи, возила и механизације;
6) носивост подлоге оперативних и радних претоварних површина у луци не може да буде мања од 5 t/m² и по квалитету мора да одговара примењеној лучкој претоварној и складишној технологији;
7) мрежа друмских саобраћајница у оквиру лучког подручја мора да омогућава ефикасно одвијање овог вида саобраћаја;
8) друмске саобраћајнице у оквиру лучког подручја које су у функцији довозно-одвозног теретног саобраћаја морају да буду одговарајуће изграђене и опремљене и да буду у технички и функционално исправном стању, што укључује текуће и инвестиционо одржавање; 
9) конструкција друмских саобраћајница у оквиру лучког подручја мора да одговара условима који се примењују у довозно-одвозном саобраћају, односно да је на њима дозвољен саобраћај за друмска возила чије осовинско оптерећење износи 10 t по осовини;
10) друмске саобраћајнице у оквиру лучког подручја морају да буду одговарајуће уређене и осветљене;
11) подземна и надземна комунална инфраструктура, односно водоводна мрежа питке и техничке воде, противпожарна хидрантска мрежа, канализациона мрежа за одвођење атмосферских и фекалних вода, електроенергетска мрежа (трафостанице, подземна и надземна преносна мрежа), телефонска и ИТ мрежа, топловоди и гасоводи, морају бити довољног капацитета и добро распоређени и изведени;
12) комунална инфраструктура мора да буде означена и заштићена од механичких и других оштећења која могу да настану под утицајем кретања механизације или бруто тежине транспортних средстава и терета.
Технолошке операције са железничким возилима врше се искључиво на лучким индустријским колосецима који су одговарајуће изграђени, осветљени, опремљени и означени, у технички и функционално исправном стању. Лучки индустријски колосеци морају да одговарају условима који се примењују у довозно-одвозном саобраћају, односно да је на њима дозвољен саобраћај за железничка возила чије осовинско оптерећење износи 20 до 22,5 t по осовини.
Претоварне и складишне операције у лукама врше се искључиво на обалним хидрограђевинским објектима и површинама које су посебно пројектоване, изведене и намењене за лучку претоварну, односно складишну делатност.
Пристајање и стационирање пловила врши се искључиво на обалним хидрограђевинским објектима који су посебно пројектовани, изведени и намењени за ову намену. 
Лучка супраструктура
Члан 7.
Лука мора да испуњава следеће услове у односу на лучку супраструктуру: 
1) да располаже простором са припадајућим објектима који омогућавају несметано обављање граничне контроле и који морају да буду опремљени и означени тако да омогуће ефикасан рад и функционисање надлежних служби граничне полиције, царине и надлежних инспекцијских служби, у складу са прописима којима се уређује контрола државне границе; 
2) да располаже одговарајућом лучком претоварном, складишном и транспортном механизацијом у зависности од намене луке, која је технолошки и организационо прилагођена и кадровски оспособљена да оствари квантитет и квалитет услуга утврђен у одобрењу за обављање лучких делатности, односно лучкој концесији; 
3) уређаји и механизација за укрцавање, искрцавање, претовар и превоз робе у луци морају да испуњавају захтеве и услове из одговарајућих техничких прописа и са важећим одобрењима за рад;
4) складишне и радне површине за претовар робе, рад и кретање лица, путника и возила морају да буду уређене и осветљене;
5) лучки отворени складишни простор мора да буде изграђен, опремљен и означен, као и да се одржава у технички и функционално исправном стању, што укључује текуће и инвестиционо одржавање;
6) носивост подлоге лучких отворених складишних површина не може да буде мања од 5 t/m² и по квалитету мора да одговара примењеној лучкој претоварној и складишној технологији;
7) затворени лучки складишни простор мора да буде изграђен, опремљен и означен, као и да се одржава у технички и функционално исправном стању, што укључује текуће и инвестиционо одржавање; 
8) носивост подлоге затворених лучких складишних површина не може да буде мања од 2,5 t/m² и по квалитету мора да одговара примењеној лучкој претоварној и складишној технологији;
9) специјализована лучка складишта морају да буду изграђена, опремљена и означена, као и да се одржавају у технички и функционално исправном стању, што укључује текуће и инвестиционо одржавање;
10) да располаже понтоном са приступним мостом, или одговарајућим прелазницама, или степеницама на обали за безбедно кретање људи на релацији пловило–обала;
11) да располаже постројењем, односно уређајем за вагање друмских и железничких возила и робе и контролу њихових товарних профила (габарита).
Посебни услови за контејнерски терминал
Члан 8.
Контејнерски терминал мора да испуњава следеће услове: 
1) да буде повезан са главним друмским и железничким саобраћајницама (пожељно са онима које чине мрежу међународних друмских, односно железничких саобраћајница у складу са AGR, AGC и AGTC споразумима);
2) да располаже савременим претоварним и транспортним средствима која морају да буду опремљена одговарајућим захватним алатима прилагођеним претоварним, складишним и транспортним операцијама за све врсте стандардних контејнера у међународном комбинованом, односно мултимодалном транспорту. Претоварна и транспортна средства контејнерског терминала на оперативној обали чине дизалице одговарајућих карактеристика и носивости за претовар пуних и празних контејнера (обалне контејнерске дизалице, лучке мобилне дизалице, порталне дизалице, мосне и друге дизалице). Претоварна и транспортна средства за рад унутар терминала могу бити портални преносник великог распона, портални манипулатор малог распона, чеони и бочни манипулатор, чеони и бочни виљушкар, аутодизалице, специјализована средства за рад са контејнерима (Reach stacker), друмска транспортна средства са специјализованим шасијама, стандардна друмска возила тегљачи са полуприколицом и друго;
3) да има отворен складишни простор од најмање 5.000 m² чија је носивост подлоге таква да може да обезбеди слагање по висини најмање два пуна 40’ контејнера;
4) да има затворен или наткривен складишни простор од најмање 2.000 m² за пуњење и пражњење контејнера, измењивих товарних судова, односно полуприколица, као и за складиштење свих врста контејнера у међународном комбинованом, односно мултимодалном транспорту, укључујући и простор за специјалне контејнере, посебно контејнере са расхладним уређајима;
5) да има затворени складишни простор за одлагање палетизоване и комадне робе од најмање 5.000 m²;
6) складишта, складишна опрема и механизација морају да омогуће искрцавање, укрцавање, као и складиштење најмање 100 палетних јединица на сат;
7) да има просторе за стационирање друмских и железничких возила која чекају на укрцавање, односно искрцавање контејнера, односно палетизоване робе;
8) да има најмање два железничка колосека у правцу са горњом ивицом шине у нивоу платоа, у укупној дужини не мањој од дозвољене дужине железничке композиције у класи стандарда који се примењује у комбинованом саобраћају.
Поред услова из става 1. овог члана, контејнерски терминал мора да испуњава критеријуме и услове за изградњу претоварних и преносних средстава, оперативне обале, лучких саобраћајница, као и других делова лучке инфраструктуре.
Посебни услови за Hucke-pack терминал
Члан 9.
Hucke-pack терминал мора да испуњава следеће услове: 
1) да буде повезан са главним друмским и железничким саобраћајницама (по могућству оним које чине мрежу међународних друмских и железничких саобраћајница, успостављену AGR, AGC и AGTC споразумима);
2) да располаже одговарајућим манипулативним и другим средствима, укључујући прелазнице за укрцавање и искрцавање друмских возила на специјализована нисконосећа железничка кола, као и порталне дизалице, мосне дизалице, специјализовани манипулатори (Reach stacker), чеони манипулатори. Претоварна средстава морају да буду опремљена специјализованим захватним алатом („клешта”) за претовар полуприколица и измењивих товарних судова;
3) да има просторе за стационирање друмских и железничких возила која чекају на укрцавање, односно искрцавање тегљача са полуприколицама, полуприколица и измењивих товарних судова;
4) да има простор за прихват и привремено складиштење измењивих товарних судова, димензионисан према специфичним захтевима терминала;
5) да располаже железничким колосецима у правцу са горњом ивицом шине у нивоу платоа, у укупној дужини не мањој од дозвољене дужине железничке композиције која се примењује у комбинованом саобраћају.
Поред услова из става 1. овог члана, Hucke-pack терминал мора да испуњава критеријуме и услове за изградњу претоварних и преносних средстава, друмских и железничких саобраћајница, као и других делова лучке инфраструктуре.
Посебни услови за Ro-Ro терминал
Члан 10.
Ro-Ro терминал мора да испуњава следеће услове: 
1) да буде повезан са главним друмским саобраћајницама (по могућству оним које чине мрежу међународних друмских саобраћајница, успостављену AGR споразумом);
2) да располаже одговарајућим манипулативним и другим средствима, укључујући рампе – прелазнице за укрцавање и искрцавање друмских возила на специјализована пловила, специјализована вучна возила за рад на Ro-Ro терминалу, као и полуприколице. Прелазница на Ro-Ro терминалу може да буде опремљена електричним витлом и челичним ужетом за извлачење манипулативних јединица;
3) да има просторе за стационирање друмских возила која чекају на укрцавање, односно искрцавање тегљача са полуприколицама, полуприколица и специјализованих нисконосећих приколица за контејнере и другу робу.
Поред услова из става 1. овог члана, Ro-Ro терминал мора да испуњава критеријуме и услове за изградњу рампе којом се остварује веза обала–брод, лучких саобраћајница, као и других делова лучке инфраструктуре.
Посебни захтеви за терминал за опасне терете 
Члан 11.
Терминал за опасне терете мора да испуњава следеће услове: 
1) да буде изграђен као издвојен објекат лоциран на периферији луке или у посебном лучком базену, одвојен од осталих лучких постројења;
2) да буде одвојен од најближег насељеног подручја најмање 1 km;
3) прилаз акваторији терминала за претовар опасних терета мора да буде обележен прописаном сигнализацијом за дневну и ноћну пловидбу;
4) да поседује одговарајући складишни простор на копну (надземни, подземни, полуукопани);
5) да буде опремљен одговарајућом претоварном опремом која омогућава безбедан претоварни процес, укључујући фиксне и флексибилне цевоводе са одговарајућом опремом, транспортну јединицу, мерне уређаје, у складу са ADN;
6) да поседује уређај или инсталацију за уземљење и одвођење статичког електрицитета;
7) да располаже одговарајућом заштитом (заштитни системи и опрема);
8) да има план евакуације и средства за евакуацију брода.
Поступак претовара опасног 
				течног терета врши се након што је брод прописно позициониран и 
				привезан уз понтон (плутајућа станица, понтонска станица и 
				станица за снабдевање са возила цистерне) или оперативну обалу 
				(стационарне станице), а плутајућа заштита постављена, односно 
				испуњени захтеви из правила ADN, као и захтеви из прописа којима 
				се уређују експлозивне материје, запаљиве и гориве течности и 
				гасови, односно прописа којим се уређују технички захтеви у 
				погледу безбедности од пожара и експлозија станица за снабдевање 
				бродова и техничких пловних објеката течним горивом.
Претовар опасног терета посредством другог пловила није дозвољен.
Изузетно од става 3. овог члана, 
				дозвољено је снабдевање брода погонским горивом посредством 
				пловила за снабдевање бродова погонским горивом, ако су оба 
				пловила усидрена.
Снабдевање брода погонским горивом из 
				става 4. овог члана може да се врши само у оквиру лучке 
				акваторије луке, односно пристаништа за које је утврђено лучко 
				подручје и ако је добијено одобрење за обављање те лучке 
				делатности у складу са законом којим се уређују пловидба и луке 
				на унутрашњим водама, као и ако су испуњени захтеви из прописа 
				којима се уређују експлозивне материје, запаљиве и гориве 
				течности и гасови, односно прописа којим се уређују технички 
				захтеви у погледу безбедности од пожара и експлозија станица за 
				снабдевање бродова и техничких пловних објеката течним горивом.
У оквиру сваког терминала за претовар опасних терета морају да постоје прописно одређена и обележена места за манипулацију опасним теретом прописане АDN-ом.
Министарство надлежно за послове саобраћаја (у даљем тексту: министарство) утврђује на којим се терминалима може руковати опасним теретом, као и привремена складишта у оквиру терминала, у складу са правилима ADN.
*Службени гласник, број 86/2016
 
Посебни захтеви за терминал за суву расуту робу
Члан 12.
Терминал за суву расуту робу мора да испуњава следеће услове: 
1) да располаже савременим претоварним средствима на оперативној обали укључујући порталне дизалице, лучке мобилне дизалице, мосне или друге дизалице одговарајућих носивости за претовар суве расуте робе, или претоварна средства са континуираним начином преноса терета (тракасти транспортери, пнеуматски транспортери и слично), насипни кошеви, гравитациони уређаји за косо и вертикално премештање терета. Претоварна средства на оперативној обали морају да буду опремљена одговарајућим захватним алатима за манипулацију сувом расутом робом;
2) да има одговарајући затворен, отворен или специјализован (силоси) складишни простор, зависно од врсте робе која се обрађује, од најмање 2.000 m²; 
3) претоварно-складишне операције морају да буду организоване тако да обезбеде минимални растур робе, као и да се спрече штетни утицаји по животну средину;
4) да има просторе за стационирање друмских и/или железничких возила која чекају на укрцавање, односно искрцавање суве расуте робе.
Поред услова из става 1. овог члана, терминал за претовар суве расуте робе мора да испуњава критеријуме и услове за изградњу претоварних и преносних средстава, оперативне обале, лучких саобраћајница, као и других делова лучке инфраструктуре.
Спречавање загађења воде у лукама
Члан 13.
Лука од међународног значаја мора да буде опремљена пријемним станицама за преузимање отпада који настаје при експлоатацији брода, као и судовима за пријем отпадног уља, отпадне воде, отпадног мазива и комуналног отпада. Цевоводи за преузимање отпада насталог при експлоатацији брода морају бити опремљени прирубницама у складу са важећим европским стандардом.
Лука од међународног значаја мора да има опрему за спречавање ширења и отклањање последица загађења воде, као и опрему за спречавање да се уља, деривати уља и друге опасне материје које се излију на оперативну обалу даље излију у воду.
Опрема из става 2. овог члана обухвата плутајуће бране, односно баријере, као и другу опрему за спречавање ширења уља, уљних деривата и других опасних материја у лучком акваторију. 
У циљу ефикасног деловања у ванредној ситуацији, лука од међународног значаја мора да има план и обучено особље за реаговање у случају загађења воде.
Одредбе ст. 2, 3. и 4. овог члана примењују се и на пристаништа.
Сидрење и боравак пловила у луци
Члан 14.
Лука мора да има сидриште са ефикасним и непосредним надзором, контролом пристајања, сидрења, боравка и пловидбе у акваторији луке непрекидно 24 сата.
Подручје сидришта луке утврђује се у оквиру лучког подручја.
Управљање и одржавање сидришта у саставу лучког подручја врши лучки оператер.
Сидрење пловила за превоз опасних терета врши се на сидриштима посебне намене или на посебно обележеном и одређеном делу сидришта опште намене. 
Одредбе ст. 1. и 2. овог члана примењују се на сва пристаништа, осим путничког пристаништа.
Лучке узансе
Члан 15.
Лука, односно пристаниште мора да има утврђене и јавно објављене лучке узансе.
Транспортно-технолошки елаборат
Члан 16.
Свака лука, пристаниште и привремено претоварно место мора да има израђен транспортно-технолошки елаборат за сваки појединачни терминал у саставу луке, односно пристаништа, као и за привремено претоварно место (у даљем тексту: елаборат), на који Агенција за управљање лукама даје сагласност.
Елаборат мора да садржи технолошке поступке који се примењују приликом обављања конкретне лучке делатности.
Технолошки поступци садржани у елаборату морају да садрже:
1) детаљан опис робе, физичко-хемијске особине робе, појавни облик робе, димензије, специфичну тежину, врсту паковања, начин и средства транспортног обезбеђења робе чија се манипулација предвиђа на конкретном терминалу;
2) врсте и карактеристике транспортних средстава којима се планира да се врши допрема и отпрема робе;
3) дефинисану претоварну механизацију којом ће се вршити претовар, искрцавање и укрцавање предметне робе, као и њене техничко-технолошке карактеристике;
4) дефинисане захватне алате који ће се користити за претовар, искрцавање и укрцавање предметне робе, и њихове техничке карактеристике;
5) дефинисане технологије рада са робом приликом претовара, искрцавања, укрцавања и складиштења и других операција, укључујући и реалну претоварну производност односно радну норму;
6) диспозицију, величину и међусобну повезаност технолошких површина за пријем одлагање, сортирање, прераду, дораду и отпрему робе;
7) дефинисане и означене токове кретања транспортних средстава;
8) дефинисану структуру и број извршилаца ангажованих за сваку појединачну технолошку операцију, укључујући процену ризика за свако радно место;
9) примењене мере безбедности и здравља на раду;
10) дефинисан садржај, врсту и ток документације у свим фазама транспортно-технолошког поступка;
11) дефинисане планове поступања у инцидентним и акцидентним ситуацијама; 
12) у случају увођења нових технологија, елаборат мора да буде ажуриран и допуњен.
Остали захтеви
Члан 17.
У луци од међународног значаја простор за стационирање друмских возила (друмски терминал) мора да буде просторно оптимално одређен, под сталним надзором и опремљен тако да омогућава услове за кретање, задржавање и боравак лица која су у пратњи возила.
Лука од међународног значаја мора да има у потпуности дефинисане технолошке поступке и означене површине за руковање и одлагање различитих врста роба, које се допремају класичним и савременим системима транспорта.
У луци од међународног значаја мора да се омогући снабдевање пловила питком водом, електричном енергијом, као и посаде и путника неопходним производима.
Лука од међународног значаја мора да омогући пружање хитне медицинске помоћи, спровођење здравствено-санитарне, ветеринарске и друге заштите, вршење фумигације, дезинфекције, дезинсекције и дератизације пловила и луке.
У лукама у којима је прописана обавезна пилотажа, мора да буде обезбеђена услуга пилотаже и лучке боксаже.
Лучке наутичке услуге 
				опслуживања брода на сидришту, односно снабдевања брода мазивом, 
				намирницама и другим производима за потребе брода, посаде и 
				путника, као и прихвата штетних предмета и материја са пловила 
				које могу да проузрокују загађење унутрашњих вода, могу да се 
				пружају у оквиру лучке акваторије, у складу са прописом којим се 
				уређује царински дозвољено поступање са робом, само ако лучки 
				оператер има одобрење за обављање те лучке делатности у складу 
				са законом којим се уређују пловидба и луке на унутрашњим 
				водама, и ако располаже пловилом за снабдевање које је 
				конструисано и опремљено за превоз и пријем, односно испоруку 
				ове робе, односно штетних предмета или материја.
Лука од међународног значаја мора да има усвојене планове, обезбеђена средства, опрему, као и обучено особље за противпожарну заштиту и реаговање у ванредним ситуацијама, у складу са прописима којима се уређује противпожарна заштита.
У луци од међународног значаја мора да се омогући пружање телекомуникационих услуга, односно мора да се обезбеди прикључење на мрежу стабилне телефоније и домет мобилне телефоније. 
Лука од међународног значаја мора да поседује VHF радио везу која се примењује у водном саобраћају, доступну 24 сата.
У луци од међународног значаја мора да се обезбеди и организује безбедно и функционално обављање делатности у зимским условима.
Одредбе овог члана примењују се и на националне луке од покрајинског значаја и националне луке од значаја за локалну самоуправу.
*Службени гласник РС, број 86/2016
 
II. ПРИСТАНИШТА
Члан 18.
У пристаништу се обавља претовар једне врсте робе. 
Члан 19.
Пристаниште мора да испуњава следеће просторне и експлoатационе услове:
1) подручје пристаништа мора да буде утврђено у складу са законом којим се уређују пловидба и луке на унутрашњим водама;
2) да располаже техничком производношћу за претовар најмање 100.000 t робе на годишњем нивоу.
Пристаниште за сопствене потребе 
				мора да буде удаљено од најближе луке најмање 20 rkm, осим у 
				случају када се оснива за потребе претовара угља који се добија 
				експлоатацијом из воде, као и за складиштење обавезних резерви 
				нафте и деривата нафте.
Пристаниште својим садржајима и активностима не може да угрожава и нарушава животну средину.
*Службени гласник РС", број 86/2016
 
Пристанишна инфраструктура
Члан 20.
Пристаниште мора да испуњава следеће услове у односу на пристанишну инфраструктуру: 
1) дубина акваторије пристаништа и приступног пловног пута мора да буде таква да омогући безбедан пријем пловила;
2) сидриште мора да има обележено подручје, дубину која не може бити мања од дубине прописане за пловни пут на коме се сидриште налази и уређај за извезивање;
3) подручје пристаништа мора да буде ограђено, а улази у пристаништа јасно обележени и под сталним надзором;
4) хидрограђевински објекти који чине обалу пристаништа, као и оперативне и радне претоварне површине морају да буду одговарајуће изграђени, као и да се одржавају у технички и функционално исправном стању;
5) оперативне и радне претоварне површине у пристаништу морају да имају неклизајућу подлогу, ефикасно одвођење атмосферских вода, као и да буду ослобођене сувишних предмета или вегетације који би могли да ометају нормалан рад и кретање људи, возила и механизације;
6) носивост подлоге оперативних и радних претоварних површина у пристаништу не може да буде мања од 5 t/m² и по квалитету мора да одговара примењеној претоварној и складишној технологији у пристаништу;
7) друмске саобраћајнице у оквиру подручја пристаништа које су у функцији довозно-одвозног теретног саобраћаја морају да буду одговарајуће изграђене и опремљене и да буду у технички и функционално исправном стању;
8) конструкција друмских саобраћајница у оквиру подручја пристаништа мора да одговара условима који се примењују у довозно-одвозном саобраћају, односно да је на њима дозвољен саобраћај за друмска возила чије осовинско оптерећење износи 10 t по осовини;
9) друмске саобраћајнице у оквиру подручја пристаништа морају да буду уређене и осветљене;
10) подземна и надземна комунална инфраструктура, односно водоводна мрежа питке и техничке воде, противпожарна хидрантска мрежа, канализациона мрежа за одвођење атмосферских и фекалних вода, електроенергетска мрежа (трафостанице, подземна и надземна преносна мрежа), телефонска и ИТ мрежа, топловоди и гасоводи, морају бити довољног капацитета и добро распоређени и изведени;
11) комунална инфраструктура мора да буде означена и заштићена од механичких и других оштећења која могу да настану под утицајем кретања механизације или бруто тежине транспортних средстава и терета.
Технолошке операције са железничким возилима врше се искључиво на лучким индустријским колосецима који су одговарајуће изграђени, осветљени, опремљени и означени, у технички и функционално исправном стању. Лучки индустријски колосеци морају да одговарају условима који се примењују у довозно-одвозном саобраћају, односно да је на њима дозвољен саобраћај за железничка возила чије осовинско оптерећење износи 20 до 22,5 t по осовини.
Пристанишна супраструктура
Члан 21.
Пристаниште мора да испуњава следеће услове у односу на пристанишну супраструктуру: 
1) да располаже простором са припадајућим објектима који омогућавају несметано обављање послова инспекцијских служби (санитарна, ветеринарска, фитосанитарна и друго); 
2) да располаже одговарајућом претоварном, складишном и транспортном механизацијом у зависности од врсте пристаништа, која је технолошки и организационо прилагођена и кадровски оспособљена да оствари квантитет и квалитет услуга утврђен у одобрењу за обављање лучких услуга, односно лучкој концесији; 
3) уређаји и механизација за укрцавање, искрцавање, претовар и превоз робе у пристаништу морају да испуњавају захтеве и услове из одговарајућих техничких прописа и са важећим одобрењима за рад;
4) складишне и радне површине за претовар робе, рад и кретање лица, путника и возила морају да буду уређене и осветљене;
5) отворени складишни простор у пристаништу мора да буде одговарајуће изграђен, опремљен и означен, као и да се одржава у технички и функционално исправном стању, што укључује текуће и инвестиционо одржавање;
6) носивост подлоге отворених складишних површина у пристаништу не може да буде мања од 5 t/m² и по квалитету мора да одговара примењеној претоварној и складишној технологији у пристаништу;
7) затворени складишни простор у пристаништу мора да буде одговарајуће изграђен, опремљен и означен, као и да се одржава у технички и функционално исправном стању, што укључује текуће и инвестиционо одржавање; 
8) носивост подлоге затворених складишних површина у пристаништу не може да буде мања од 2,5 t/m² и по квалитету мора да одговара примењеној претоварној и складишној технологији у пристаништу;
9) специјализована складишта у пристаништу морају да буду одговарајуће изграђена, опремљена и означена, као и да се одржавају у технички и функционално исправном стању, што укључује текуће и инвестиционо одржавање;
10) да располаже понтоном са приступним мостом, или одговарајућим прелазницама, или степеницама на обали за безбедно кретање људи на релацији пловило–обала;
11) да располаже постројењем, односно уређајем за вагање друмских возила и робе.
Остали захтеви
Члан 22.
У пристаништу мора да се омогући снабдевање пловила питком водом и електричном енергијом.
У пристаништу мора да се омогући снабдевање пловила, посаде и путника неопходним производима.
У пристаништу мора да се омогући спровођење ефикасне здравствено-санитарне, ветеринарске и друге заштите и вршење фумигације, дезинфекције, дезинсекције и дератизације пловила и пристаништа.
У пристаништу мора да се омогући пружање хитне медицинске помоћи.
У пристаништу мора да се омогући пружање телекомуникационих услуга, односно мора да буде прикључено на мрежу стабилне телефоније и у домету мобилне телефоније. Пристаниште мора да поседује VHF радио везу која се примењује у водном саобраћају, доступну 24 сата.
Посебни захтеви за путничка пристаништа отворена за међународни саобраћај
Члан 23.
Путничко пристаниште отворено за међународни саобраћај мора да испуњава следеће услове:
1) да успостави наутичку службу и техничку асистенцију приликом пристајања, односно испловљавања путничких бродова 24 сата дневно, током целе туристичко-наутичке сезоне; 
2) да успостави ефикасан надзор над кретањем путника, чланова посада, запослених на пристаништу и других лица чије је кретање, задржавање и боравак одобрен од стране надлежних органа, пртљага путника и чланова посада или робе, односно материјала који се односи са путничког брода;
3) да располаже простором са припадајућим објектима који омогућавају несметано обављање граничне контроле и који морају да буду прописно опремљени и означени тако да омогуће ефикасан рад и функционисање надлежних служби граничне полиције, царине и надлежних инспекцијских служби, у складу са прописима којима се уређује контрола државне границе;
4) подручје пристаништа мора да буде прописно обележено, регулисано вертикалном, хоризонталном и светлосном сигнализацијом и добро осветљено; 
5) да обезбеди приступ паркинг простору за путничке аутобусе који може истовремено да прими најмање три путничка аутобуса и пет путничких аутомобила, а који се налази у оквиру или непосредно уз подручје пристаништа; 
6) оперативна обала мора да буде обезбеђена прописном и функционалном оградом како би се спречио евентуални пад путника у воду;
7) места укрштања железничког и/или друмског саобраћаја и токова пешачког саобраћаја морају да буду обезбеђени;
8) површине пристаништа морају да буду равне, урађене тако да имају неклизајућу подлогу, без ствари, робе и вегетације које ометају кретање, са ефикасним системом за одвођење атмосферских вода; 
9) приступ возилима хитне помоћи, полиције и спасилачко ватрогасне службе мора да буде означен и проходан у сваком тренутку;
10) у оквиру подручја пристаништа мора да се одреди, уреди и обележи простор за одлагање сортираног кућног смећа које настаје на броду. Кућно смеће које настаје на броду мора бити сортирано у папир, стакло, пластику, друге материјале који се могу рециклирати и остали отпад. Простор мора да буде одговарајуће површине и запремине, тако уређен и опремљен да се спречи растурање смећа и негативни утицаји на животну средину;
11) непосредни приступ понтону и путничком броду мора да буде ограђен, контролисан и са физичким или техничким обезбеђењем;
12) приступни мост са обале према понтону и путничком броду мора да буде одговарајуће изграђен и подешен, а стање техничке исправности под сталним надзором. Приступни мост мора да буде одговарајућих димензија и пропусне способности за кретање лица приликом евентуалних ванредних ситуација када се врши брзо напуштање објекта, као и да буде прилагођен, изведен и опремљен тако да омогући добре услове за кретање особа са инвалидитетом;
13) подручје пристаништа, укључујући акваторију пристаништа, мора да буде под сталним надзором и контролом у циљу безбедносне заштите путничких бродова од неовлашћеног приступа или других нежељених догађања;
14) ако се за пристајања путничког брода користи вертикална обала, иста мора да буде у потпуности прилагођена пристајању савремених путничких бродова, опремљена довољним бројем конструктивних елемената за везивање бродова (битве, алке и друго) и елементима додатних конструкција који имају улогу да заштите обалу и пловило од оштећења (одбојници, „фендери” и друго);
15) понтон мора да омогући прихват свих категорија путничких бродова у међународном саобраћају, да омогући услове за њихово правилно везивање, да буде прилагођен за безбедну везу која се остварује уз помоћ прелазног моста са бродом; 
16) да располаже мокрим чвором и тоалетом за потребе запослених и посебно за потребе путника;
17) да располаже посебно намењеним простором за пружање хитне медицинске помоћи и изолацију особа у случају потребе спровођења здравствено епидемиолошког надзора; 
18) да обезбеди услове за снабдевање путничког брода питком водом;
19) да обезбеди услове за снабдевање путничких бродова електричном енергијом. 
III. ПРИВРЕМЕНО ПРЕТОВАРНО МЕСТО
Члан 24.
Привремено претоварно место мора да испуњава следеће техничко-технолошке услове:
1) да има одређен простор на копну и водној површини на којем је омогућен безбедан прилаз, пристајање, привез и маневрисање пловила, укрцавање и искрцавање робе, као и друге активности које се обављају на привременом претоварном месту;
2) да буде опремљено претоварном, складишном и транспортном механизацијом, технолошки и организационо, прилагођено и кадровски оспособљено да може да оствари квантитет и квалитет претоварних операција у складу са одлуком о одређивању привременог претоварног места;
3) уређаји и механизација за укрцавање, искрцавање, претовар и транспорт робе морају да буду атестирани/сертификовани и са важећим одобрењима за рад;
4) оперативна обала привременог претоварног места мора да омогући безбедан пријем пловила или потискиваних састава који се користе за превоз робе која се претоварује на привременом претоварном месту; 
5) располаже понтоном са приступним мостом, или одговарајућим прелазницама или степеницама на обали за безбедно кретање људи на релацији пловило–обала;
6) да има планове, средства, опрему и обучено особље за противпожарну заштиту и реаговање у ванредним ситуацијама, у складу са прописима који регулишу ову област;
7) да омогући услове за ефикасно пружање хитне медицинске помоћи;
8) својим садржајима и активностима не може да угрожава и нарушава животну средину.
Оператер привременог претоварног места у обавези је да након истека одобрења инфраструктуру доведе у стање које не сме бити лошије од стања у коме се инфраструктура налазила пре издавања решења о одређивању привременог претоварног места.
Члан 25.
Испуњеност услова прописаних овом уредбом које морају да испуњавају луке, пристаништа и привремена претоварна места утврђује орган надлежан за управљање лукама.
Члан 26.
Надзор над спровођењем ове уредбе врши министарство. 
Инспекцијски надзор над спровођењем ове уредбе врши министарство преко инспектора безбедности пловидбе. 
Члан 27.
Даном ступања на снагу ове уредбе престаје да важи Уредба о условима које морају да испуњавају луке, односно пристаништа намењена за међународни саобраћај („Службени лист СРЈ”, број 28/98). 
Члан 28.
Ова уредба ступа на снагу осмог дана од дана објављивања у „Службеном гласнику Републике Србије”, осим одредаба члана 3. став 1. тачка 4) ове уредбе у односу на омогућавање повезивања са железничким транспортом, члана 3. став 2. тачка 1) ове уредбе у односу на захтев за пружање лучке услуге претовара контејнера, члана 3. став 2. тачка 2) ове уредбе, члана 4. став 1. тачка 4) ове уредбе у односу на омогућавање повезивања са железничким транспортом и члана 5. став 1. тачка 4) ове уредбе у односу на омогућавање повезивања са железничким транспортом, које ступају на снагу 1. јануара 2020. године.

05 број 110-3713/2015
У Београду, 2. априла 2015. године
Влада
Председник,
Александар Вучић, с.р.