На основу члана 19. став 5. Закона о метеоролошкој и хидролошкој делатности („Службени гласник РС”, број 88/10), 
	
Директор Републичког хидрометеоролошког завода доноси 
 
ПРАВИЛНИК
о начину кодирања, евидентирања и прикупљања података из државног хидролошког осматрачког система

	"Службени гласник РС", број 20 од 1. марта 2013.
I. ОСНОВНA ОДРЕДБA
Члан 1.
Овим правилником прописују се начин кодирања, евидентирања и прикупљања података из државног хидролошког осматрачког система, у складу са међународним методама и стандардима. 
	
II. НАЧИН КОДИРАЊА ПОДАТАКА ИЗ ДРЖАВНОГ ХИДРОЛОШКОГ ОСМАТРАЧКОГ СИСТЕМА
Члан 2.
Подаци хидролошких мерења и осматрања који се укључују у оперативну међународну размену хидрометеоролошким телекомуникационим системом Републичког хидрометеоролошког завода достављају се у шифрованом (у даљем тексту: кодираном) или некодираном облику, у складу са међународним кодовима утврђеним Техничким регулаторним документима Светске метеоролошке организације, односно у складу са овим правилником.
Члан 3. 
Кодови Светске метеоролошке организације за размену шифрованих извештаја о хидролошким мерењима и осматрањима и хидролошким прогнозама примењују се за потребе размене података и прогноза на међународном нивоу. 
	
Кодови Светске метеоролошке организације из става 1. овог члана носе ознаке FM 67-VI HYDRA и FM 67-VI HYFOR.
HYDRA извештај је назив шифрованог записа о хидролошким осматрањима на хидролошкој станици – Прилог 1. 
	
HYFOR извештај је назив шифрованог записа о хидролошким прогнозама за хидролошке станице на територији Републике Србије – Прилог 2. 
	
Размену HYDRA и HYFOR извештаја са надлежним установама у подунавским земљамa врши Републички хидрометеоролошки завод (у даљем тексту: Завод) путем хидрометеоролошког телекомуникационог система који је део Глобалног телекомуникационог система Светске метеоролошке организације и електронском поштом. 
	
III. НАЧИН ЕВИДЕНТИРАЊА ПОДАТАКА ИЗ ДРЖАВНОГ ХИДРОЛОШКОГ ОСМАТРАЧКОГ СИСТЕМА
Члан 4.
Хидролошка мерења и осматрања врше се у складу са прописом којим се уређује начин примене метода хидролошких мерења и осматрања. 
	
Евидентирање података о хидролошким мерењима и осматрањима, раду и историјату хидролошких станица врши се на хидролошким реонским станицама, главним хидролошким станицама површинских вода, хидролошким станицама површинских вода I реда, хидролошким станицама површинских вода II реда, главним хидролошким станицама подземних вода, хидролошким станицама подземних вода I реда и хидролошким станицама подземних вода II реда.
Подаци о хидролошким станицама (мета подаци) уносе се у Регистар државних мрежа метеоролошких и хидролошких станица и допунских мрежа метеоролошких и хидролошких станица који води Завод.
Члан 5.
У зависности од програма рада хидролошких станица површинских вода, евидентирају се: водостај и температура воде, проток воде, ледене појаве, подаци о концентрацији лебдећег наноса, подаци о снимању попречних профила хидролошке станице и контроли референтне тачке – нуле водомера, као и подаци о паду воденог огледала. 
	
За евидентирање података из става 1. овог члана, користе се:
1) Дневник мерења и осматрања површинских вода – Прилог 3; 
2) Месечни извештај мерења и осматрања површинских вода – Прилог 4; 
3) Записник са хидрометријског мерења – Прилог 5;
4) Месечни извештај мерења садржаја лебдећег наноса – Прилог 6;
5) Записник о детаљном мерењу лебдећег наноса – Прилог 7;
6) Нивелмански записник – Прилог 8;
7) Попречни пресек – подаци теренских мерења – Прилог 9. 
Члан 6.
Ниво подземне воде, температура воде, издашност извора, падавине и квалитет подземних вода евидентирају се у зависности од програма рада хидролошких станица подземних вода. 
	
За евидентирање података из става 1. овог члана користе се:
1) Дневник хидролошких мерења и осматрања нивоа подземних вода – Прилог 10. и
2) Месечни извештај о нивоу и температури подземних вода са главне хидролошке станице – Прилог 11. 
	
Члан 7. 
За евидентирање података о хидролошким станицама површинских вода користи се Технички записник о постављању хидролошких станица – Прилог 12. 
	
О раду хидролошких станица води се Историјат хидролошке станице површинских вода – Прилог 13. 
	
За евидентирање података о хидролошким станицама подземних вода и раду ових станица користи се Историјат хидролошке станице подземних вода – Прилог 14. 
	
Подаци о преузетим лимниграфским тракама са хидролошких станица површинских вода које су опремљене аналогним уређајима за регистровање водостаја евидентирају се на хидролошким реонским станицама. 
	
IV. НАЧИН ПРИКУПЉАЊА ПОДАТАКА ИЗ ДРЖАВНОГ ХИДРОЛОШКОГ ОСМАТРАЧКОГ СИСТЕМА
Члан 8.
Начин и динамика прикупљања хидролошких података и података о хидролошкој станици одређени су програмом рада хидролошке станице. 
	
Осмотрене хидролошке податке у 6,00 сати UTC, као и податке у 18,00 сати UTC од претходног дана осматрачи достављају свакодневно телефоном служби Завода надлежној за послове прогнозе вода. 
	
Подаци у редовним и ванредним терминима прикупљају се путем телефона или се преузимају са аутоматских хидролошких станица. 
	
Дневни хидролошки подаци евидентирају се у обрасцу Дневни хидролошки билтен – Прилог 15.
Подаци из става 4. овог члана, који су евидентирани у Јутарњем хидролошком билтену, дистрибуирају се електронском поштом надлежним органима и другим корисницима – Прилог 16.
За време екстремних хидролошких догађаја, односно када је водостај изнад коте при којој се проглашава редовна/ванредна одбрана од поплава, хидролошка мерења и осматрање врше се чешће, а подаци се достављају путем телефона и радио станице директно служби Завода надлежној за прогнозу вода. 
	
Евидентирани ванредни хидролошки подаци дистрибуирају се корисницима путем електронске поште у форми Билтена ванредних осматрања водостаја – Прилог17. 
	
Члан 9.
Прилози 1–17 одштампани су уз овај правилник и чине његов саставни део.
Члан 10.
Дневник осматрања површинских вода и Месечни извештај хидролошког осматрања за претходни месец достављају се месечно, до петог у месецу, хидролошким реонским станицама. 
	
Подаци о водостају и температури воде са станица које су опремљене уређајима за дигитално регистровање водостаја и температура воде, као и подаци хидрометријских мерења протока воде која су извршена ултразвучним мерачем протока прикупљају се преко рачунарско-телекомуникационог система Завода. 
	
Лимниграфске траке достављају се путем поште или се доносе директно у Завод који врши њихово евидентирање, дигитализацију, архивирање и трајно чување. 
	
Члан 11.
Хидролошки подаци евидентирани у складу са овим правилником уносе се у хидрометеоролошки информациони систем Завода на хидролошким реонским станицама, а Месечни извештај о нивоу подземних вода доставља се надлежној служби Републичког хидрометеоролошког завода. 
	
Подаци са станица опремљених уређајима за дигитално регистровање нивоа и температуре подземних вода преузимају се једном месечно до 15. у месецу за претходни месец и достављају надлежној служби Завода електронском поштом где се врши стандардизација дигиталне форме и унос у хидрометеоролошки информациони систем. 
	
V. ЗАВРШНА ОДРЕДБА
Члан 12.
Овај правилник ступа на снагу осмог дана од дана објављивања у „Службеном гласнику Републике Србије”. 

 
Броj 92-7/13-3
У Београду, 21. фебруара 2013. године
Директор,
Милан Дацић, с.р.
 
ПРИЛОЗИ
 
Прилог 1 - 

HYDRA 
извештај
Прилог 2 - 
HYFOR 
извештај
Прилог 3 - 
Дневник мерења и осматрања 
површинских вода
Прилог 4 - 
Месечни извештај мерења и 
осматрања површинских вода
Прилог 5 - 
Записник са хидрометријског мерења
Прилог 6 - 
Месечни извештај мерења садржаја 
лебдећег наноса
Прилог 7 - 
Детаљно мерење лебдећег наноса
Прилог 8 - 
Нивелмански записник
Прилог 9 - 
Попречни пресек - подаци теренских 
мерења
Прилог 10 - 
Дневник хидролошких мерења и 
осматрања подземних вода
Прилог 11 - 
Месечни извештај о нивоу и 
температури подземних вода са главне хидролошке станице
Прилог 12 - 
Технички записник о постављању 
хидролошких станица
Прилог 13 - 
Историјат хидролошке станице 
површинских вода
Прилог 14 - 
Историјат хидролошке станице 
подземних вода
Прилог 15 - 
Дневни хидролошки билтен
Прилог 16 - 
Јутарњи хидролошки билтен
Прилог 17 - 
Билтен ванредних осматрања 
водостаја