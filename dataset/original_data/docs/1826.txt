На основу члана 167. став 4. тачка 3) Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка, 93/12, 47/13, 108/13, 68/14, 105/14 – аутентично тумачење и 112/15), 
Министар финансија доноси
 
ПРАВИЛНИК
о стручном оспособљавању и усавршавању у Министарству финансија – Пореска управа
"Службени гласник РС", број 17 од 29. фебруара 
				2016.
 
I. УВОДНА ОДРЕДБА
Члан 1.
Овим правилником уређује се стручно оспособљавање и усавршавање, облици, утврђивање потреба и доношење програма, организација активности, непосредни носиоци и друга питања у области стручног оспособљавања и усавршавања пореских службеника у Министарству финансија – Пореска управа (у даљем тексту: ПУ).
II. СТРУЧНО ОСПОСОБЉАВАЊЕ И УСАВРШАВАЊЕ ПОРЕСКИХ СЛУЖБЕНИКА
Облици стручног оспособљавања и усавршавања
Члан 2.
Стручно оспособљавање и усавршавање пореских службеника остварује се кроз основно, континуирано и кроз друге облике стручног оспособљавања и усавршавања.
Основно стручно оспособљавање – основна обука
Члан 3.
Основно стручно оспособљавање спроводи се кроз систем основних обука са циљем да порески службеници стекну вештине и знања потребна за обављање послова у ПУ, а реализује се у складу са плановима и програмима стручног оспособљавања прилагођеног потребама и могућностима пореских службеника и ПУ.
Континуирано стручно усавршавање
Члан 4.
Континуирано стручно усавршавање пореских службеника је организован процес учења и оспособљавања по посебним плановима и програмима, усмереним ка усавршавању, специјализацији и допуњавању знања, вештина, способности потребних за обављање радних задатака. Континуирано стручно усавршавање означава и активности којима порески службеник из свакодневног искуства и различитих утицаја и извора из радног окружења стиче знања и вештине и прихвата вредносне ставове.
Члан 5.
Под стручним оспособљавањем и усавршавањем, у смислу чл. 3. и 4. овог правилника подразумевају се и:
1) учешће пореских службеника на обукама за развој потребних знања, вештина и способности које су неопходне да би се успешно реализовали послови из надлежности ПУ (информатичке обуке, обуке за стицање лидерских вештина, вештина пословне комуникације, тимског рада, управљање стресом и сл., као и страни језици);
2) учешће на стручним и научним скуповима (симпозијумима, конгресима, конференцијама и сл.), обукама, семинарима, саветовањима, и другим облицима стручног оспособљавања и усавршавања у организацији институција из земље и иностранства, чији су садржаји од интереса за активности ПУ.
Други облици стручног оспособљавања
Члан 6.
У оквиру ПУ, организују се и други облици стручног оспособљавања, са циљем стицања неопходних знања и вештина за обављање послова, као што су: обука на радном месту, менторство, трибине, округли столови, E-learning и сл.
Активности у стручном оспособљавању и усавршавању пореских службеника
Члан 7.
Активности у стручном оспособљавању и усавршавању пореских службеника у смислу овог правилника су:
1) стручно оспособљавање пореских службеника кроз основну обуку;
2) стручно усавршавање пореских службеника кроз континуиране обуке којима се унапређују знања, вештине и способности ради личног и професионалног развоја и повећања ефикасности ПУ;
3) процена стеченог нивоа знања и вештина пореских службеника о оспособљености за обављање послова из делокруга рада ПУ;
4) израда програма и штампа приручника за извођење основне обуке, израда и штампа материјала за континуиране обуке као и публиковање радова у стручним и научним часописима у земљи и иностранству;
5) каријерно вођење, праћење и развијање пореских службеника.
III. ПРОГРАМИ СТРУЧНОГ ОСПОСОБЉАВАЊА И УСАВРШАВАЊА
Програм стручног оспособљавања и усавршавања
Члан 8.
Стручно оспособљавање и усавршавање пореских службеника реализују се према Програму стручног оспособљавања и усавршавања пореских службеника (у даљем тексту: Програм).
Програм се усваја после израде финансијског плана за наредну годину, а најкасније до краја децембра текуће године.
Члан 9.
Програм садржи следеће информације које се односе на активности стручног оспособљавања и усавршавања:
1) назив организатора;
2) назив коорганизатора;
3) назив теме;
4) циљ;
5) задатак;
6) циљна група – порески службеници којима је намењена обука;
7) број полазника у групи и укупан број полазника;
8) метод реализације;
9) садржај;
10) време трајања;
11) време извођења;
12) место извођења;
13) непосредне извршиоце (предаваче, тренере и др.);
14) потребна средства и помагала за реализацију;
15) планиране трошкове реализације;
16) начин провере стеченог знања;
17) да ли се издаје или не сертификат за успешно реализовану активност.
Утврђивање потреба за стручним оспособљавањем и усавршавањем и доношење Програма
Члан 10.
Програм стручног оспособљавања и усавршавања пореских службеника у ПУ доноси директор ПУ на предлог унутрашње јединице ПУ која је, у складу са Унутрашњим уређењем и систематизацијом радних места у Министарству финансија – ПУ образована за послове стручног оспособљавања и усавршавања (у даљем тексту: УЈ за стручно оспособљавање и усавршавање).
Утврђивање потреба за стручним оспособљавањем и усавршавањем пореских службеника врши УЈ за за стручно оспособљавање и усавршавање.
Потреба за стручним оспособљавањем и усавршавањем пореских службеника у ПУ утврђује се на основу:
1) потреба ПУ услед промене прописа из делокруга рада ПУ;
2) стратешких циљева корпоративне стратегије ПУ;
3) плана рада ПУ за годину за коју се доноси Програм;
4) предлога руководиоца основних и осталих функција у ПУ;
5) исказане потребе пореских службеника за стручним оспособљавањем и усавршавањем.
Метод утврђивања потреба из става 3. тачка 4) овог члана је интервју са највишим руководиоцима пореских функција према акту министра финансија којим се уређује унутрашње уређење и систематизација радних места у ПУ, а метод утврђивања потреба став 3. тачка 5) овог члана је анкета пореских службеника у ПУ.
Програм се доноси на годишњем нивоу.
Програм се објављује на сајту ПУ.
Измене годишњег Програма
Члан 11.
Програм стручног оспособљавања и усавршавања може се изменити и допунити у току године у случају:
1) индентификованих додатних потреба за обукама ако су последица промена законских и подзаконских прописа или промена пословних процеса;
2) у случају промена у буџету – део наменских средстава опредељен за обуку.
Измене годишњег Програм стручног оспособљавања и усавршавања пореских службеника у ПУ доноси директор ПУ на предлог УЈ за стручно оспособљавање и усавршавање.
Обуке ван годишњег Програма
Члан 12.
Уколико се укаже потреба за додатном обуком услед измена пореских прописа или увођења нових пословних процеса у ПУ, која није планирана, може се реализовати додатна обука. Таква обука може се реализовати под условом да су обезбеђена буџетска средства, или за исту нису потребна додатна буџетска средства.
Програм стручног оспособљавања – основна обука
Члан 13.
Основна обука обухвата:
1) примену процесних закона у области опорезивања;
2) примену Закона о порезу на додату вредност;
3) примену Закона о порезу на добит правних лица;
4) примену Закона о порезу на доходак;
5) примену Закона о акцизама;
6) примену Закона о порезу на имовину;
7) примену Закона о доприносима за обавезно социјално осигурање;
8) примену осталих пореских закона.
Основна обука може да садржи модуле у зависности од тога да ли полазници први пут заснивају радни однос (приправници) или су први пут засновали радни однос у ПУ, а претходно су стекли радно искуство код послодавца чија делатност није у области државне управе.
Основна обука из става 2. овог члана додатно се прилагођава степену стручне спреме, звању и радном месту полазника.
Програм стручног усавршавања – континуиране обуке
Члан 14.
Програм континуираног стручног усавршавања доноси се за сваку годину и то на бази претходно извршене анализе потреба за обукама.
Анализа потреба за обукама врши се прикупљањем информација и података о потребама за обукама поступком који је уређен чланом 10. став 3. овог правилника.
IV. ОРГАНИЗАЦИЈА АКТИВНОСТИ И НЕПОСРЕДНИ НОСИОЦИ СТРУЧНОГ ОСПОСОБЉАВАЊА И УСАВРШАВАЊА
Носиоци стручног оспособљавања и усавршавања
Члан 15.
Носилац организације и извођења послова стручног оспособљавања и усавршавања је УЈ за стручно оспособљавање и усавршавање.
Лица која учествују у спровођењу Програма стручног усавршавања
Члан 16.
Програме стручног оспособљавања и усавршавања реализују порески службеници у ПУ, као и стручњаци из области значајних за рад ПУ (у даљем тексту: реализатори обуке).
Учесници у обезбеђивању и унапређивању квалитета стручног оспособљавања и усавршавања пореских службеника
Члан 17.
У обезбеђивању, праћењу и унапређивању квалитета стручног оспособљавања и усавршавања пореских службеника учествују УЈ за стручно оспособљавање и усавршавање, унутрашња јединица у чијој су надлежности људски ресурси, директор ПУ, Служба за управљање кадровима и друге организације, установе и службе у складу са законом.
Члан 18.
Задатак УЈ за стручно оспособљавање и усавршавање, као носиоца организације и извођења стручних обука и усавршавања је да:
1) изврши анализу потреба за стручним оспособљавањем и усавршавањем;
2) утврди предлог Програма стручног оспособљавања и усавршавања пореских службеника;
3) води евиденције о пореским службеницима који су едуковани у систему стручног оспособљавања и усавршавања;
4) води евиденцију о реализаторима програма стручног оспособљавања и усавршавања;
5) припрема и реализује активности везане за спровођење стручног оспособљавања и усавршавања;
6) прати, анализира и сачињава извештаје о планираним и реализованим активностима везаним за стручне обуке и усавршавање;
7) прати развој и евалуацију реализатора програма стручних обука и усавршавања;
8) даје предлоге, препоруке и мишљења о предлозима да се запослени стручно оспособљавају и усавршавају ван система стручног оспособљавања и усавршавања ПУ;
9) сарађује са струковним удружењима, коморама, образовним и другим институцијама у циљу развијања и унапређења компентенција пореских службеника.
V. ЕВИДЕНЦИЈЕ И СЕРТИФИКАТИ
Евиденције
Члан 19.
У УЈ за стручно оспособљавање и усавршавање воде се евиденције о:
1) пријављенима за похађање обука и полазницима обука;
2) лицима радно ангажованим у УЈ која се бави обукама и стручним усавршавањем пореских службеника;
3) остваривању плана обука;
4) успеху, односно резултату провере знања.
Евиденције о полазнику
Члан 20.
Евиденције о полазнику садрже податке о његовом идентитету – лични подаци, нивоу и врсти досадашњег стручног оспособљавања и усавршавања, као и податке о препорученом потребном стручном оспособљавању и усавршавању.
Лични подаци о полазнику су подаци који се воде у кадровској евиденцији Пореске управе.
Подаци о образовном статусу полазника су: подаци о пријавама за обуке, подаци о завршеним обукама, подаци о стеченим компетенцијама, подаци о неоправданим изостанцима са обука на које се пријавио.
Подаци о препорученим обукама обухватају податке о називу обука које руководилац организационе јединице препоручио за пореског службеника.
Евиденције о лицима радно ангажованим у УЈ за стручно оспособљавање и усавршавање пореских службеника
Члан 21.
Евиденције о лицима која су радно ангажована у УЈ за стручно оспособљавање и усавршавање пореских службеника обухватају следеће податке: личне податке; датум стицања сертификата оспособљености за обављање одређене активности у УЈ за стручно оспособљавање и усавршавање; назив институције која је издала сертификат; назив образовне активности за коју је оспособљен; назив активности у којој учествује и коју спроводи; време реализације образовне активности.
Потврде и сертификати
Члан 22.
О похађању програма стручног усавршавања ПУ је у обавези да полазницима изда одговарајућу потврду, а уколико је по програму било предвиђено да се по завршетку програма врши провера знања полазника, полазницима који су са успехом завршили проверу знања издаје се одговарајуће уверење (сертификат).
За издавање потврде неопходно је за једнодневне и дводневне обуке присуство током читавог трајања обуке док је за све обуке у трајању дужем од два дана могућ оправдан изостанак од највише један дан.
За издавање сертификата потребна је осим испуњавања претходних услова и успешна провера стечених знања и вештина.
VI. ЗАВРШНА ОДРЕДБА
Члан 23.
Овај правилник ступа на снагу осам дана од дана објављивања у „Службеном гласнику Републике Србије”.
 
Број 110-00-476/2016-08
У Београду, 25. фебруара 2016. године
Министар,
др Душан Вујовић, с.р.