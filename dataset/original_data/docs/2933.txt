На основу члана 18. став 1. тачка 3, а у вези с чланом 55. став 1. Закона о Народној банци Србије („Службени гласник РС”, бр. 72/2003, 55/2004, 44/2010, 85/2005 – др. закон, 76/2012 и 106/2012), 
Гувернер Народне банке Србије доноси
 
 
ОДЛУКУ
о издавању и основним обележјима новчанице од 2000 динара
"Службени гласник РС", број 113 од 30. 
				новембра 2012.
 
 
1. Народна банка Србије издаће новчаницу од 2000 динара.
2. Новчаница од 2000 динара штампаће се на тонираној заштићеној хартији с мултитонским воденим знаком у виду портрета Милутина Миланковића и OVD елементом на лицу новчанице (у даљем тексту: кинеграм), који је пласиран у доњем делу, између портрета и ознаке вредности апоена „2000”.
Кинеграм као елементе садржи ознаку вредности апоена „2000” и стилизовани приказ шеме „Вавилонског торња модерне технике” (последњи научни рад Mилутина Миланковића на пољу грађевинарства), као и миктотекст „2000 ДИНАРА” наизменично исписан ћирилицом и латиницом по левој и десној контури тог мотива, као и у његовој средини. Централно постављена номинала 2000 испуњена је редовима нанотекста „2000 ДИНАРА” изведених ћириличким и латиничким писмом. У дну деметализованог дела кинеграма налази се број „2000”. Елементи централног мотива који се шире од средине ка крајевима кинеграма, као и контурно изведене цифре „2000” које се конвексно увећавају, употпуњују укупан изглед кинеграма. Зависно од угла гледања и упадног угла светлости, кинеграм формира наведене елементе који се преливају један у други, мењајући се притом и у боји. 
На наличју новчанице уграђена је испрекидана заштитна магнетна нит која садржи микротекст у негативу „ДИНАР ~ DINAR”, који се континуирано понавља и чита и с лица и с наличја новчанице (заштитна нит и микротекст су с наличја јасно видљиви, а с лица под светлошћу која новчаницу чини транспарентном). Својство магнетизма заштитне степ-нити је машински читљив заштитни елемент.
У папир су уграђена и видљива заштитна влаканца у жутој, плавој и црвеној боји, од којих жута и црвена под светлошћу лампе са ултраљубичастим зрацима флуоресцирају жуто и црвено. 
Новчаница ће се штампати у комбинованој техници – лице у дубокој, вишебојној офсет и сито-штампи, а наличје у вишебојној офсет штампи и техници високе штампе за нумерацију.
Нумерација садржи две словне ознаке и седам нумеричких, и штампана је два пута на наличју новчанице – једном у црној и једном у црвеној боји. Нумерација штампана у црвеној боји смештена је у горњем делу између Великог грба Републике Србије и ознаке вредности апоена „2000” дате у позитиву, и под ултраљубичастим зрацима флуоресцира црвено. Нумерација штампана у црној боји смештена је у доњем делу, уз десну ивицу пуног штампаног дела, изнад мање ознаке вредности апоена „2000”, и под ултраљубичастим зрацима флуоресцира зелено.
3. Новчаница од 2000 динара имаће димензије 74 х 155 mm. 
Лице новчанице
4. Диспозиција је хоризонтална.
На левој страни је портрет Милутина Миланковића, изведен техником дубоке штампе. Лево од портрета, у доњем делу, исписане су у три реда речи „Милутин Миланковић”, ћирилицом и латиницом, и година његовог рођења и смрти (1879–1958). Испод овог текста налази се и факсимил потписа Милутина Миланковића. 
Централним делом новчанице доминира фигура Милутина Миланковића за радним столом његовог кабинета, испод које је дат графички приказ његових прорачуна померања снежне границе за протекли део квартара од 600.000 година. Називи ледених доба, као и периоди времена (дати у хиљадама година), изведени су у виду микротекстова и саставни су део овог графикона. Њихов увећани фрагмент налази се лево од фигуре. Позадину овог мотива испуњавају основне линије и меридијани поделе северне карте небеског свода, уз дискретан приказ северног небеског пола. Цифре „2000” у слободном распореду, с благом конвексном и конкавном деформацијом и у виду микротекста, смештене су у светломаслинастом тону на крајњем левом и десном делу новчанице. На граници пуног штампаног дела и белине у крајњим зонама, горе и доле, налази се и линија микротекста у плавој боји изведена од континуирано поновљене цифре „2000”. 
Ознака вредности апоена „2000” дата у негативу смештена је у горњем десном углу пуног штампаног дела, а она дата у позитиву – у доњем делу беле површине.
Текст „Народна банка Србије”, изведен у техници дубоке штампе и исписан латиницом у два реда, смештен је на белој површини у десном делу, а исти текст, такође у техници дубоке штампе и исписан ћирилицом у два реда, смештен је у близини леве маргине новчанице – и то речи „Народна банка” у позитиву, а реч „Србије” у негативу. 
Изнад речи „Србије” исписане ћирилицом у негативу, техником дубоке штампе изведена је ознака за слепе (крајње поједностављен графички приказ спиралне галаксије у квадратном оквиру). Лево од те речи, истом техником, ћирилицом и латиницом изведен је микротекст „НБС”, у шест редова.
У горњем делу беле површине новчанице, оптички варијабилном бојом (OVI) изведен је, техником сито-штампе, заштитни елемент који садржи знак Народне банке Србије у негативу. У зависности од угла гледања, боја овог заштитног елемента мења се од златне до зелене.
У доњем десном делу беле површине новчанице, изнад ознаке вредности апоена „2000”, техником дубоке штампе изведен је тзв. кип- ефекат који садржи ћирилицом исписан текст „НБС”, а изнад и испод њега микротекст „НБС” – горе дат у ћирилици, а доле у латиници. Овај кип-ефекат сагледава се на исти начин као и онај у горњем делу беле површине. Тај текст се уочава само при посматрању новчанице под одређеним угловима (правац гледања мора бити што ближе равни површине новчанице, окренут за 45 степени у оба смера ротације), дајући при томе његову слику и у негативу и у позитиву. Уз горњу и доњу ивицу тог елемента налази се микротекст „НБС” који се понавља – горе дат у ћирилици, а доле у латиници.
У доњем делу новчанице, лево од ознаке вредности апоена „2000”, изведен је прозирни регистар, који представља половину укупне слике чија се целина може сагледати на пропуштеној светлости, заједно са одговарајућим делом слике на наличју новчанице (укупну слику чини стилизовани приказ путања планета Сунчевог система са Сунцем у средишту).
Десно од броја у негативу „2000” исписан је латиницом текст „две хиљадe динара” у позитиву, док је исти ћирилички текст у негативу смештен у доњем делу новчанице, десно од портрета.
Уз десну ивицу новчанице, на светломаслинастој подлози, исписан је, најпре ћирилицом а затим латиницом, текст „Фалсификовање се кажњава по закону” и у продужетку дискретно назначена вредност апоена „2000”.
Наличје новчанице
5. Диспозиција је вертикална.
На наличју новчанице налази се фигура Милутина Миланковића. Изнад ње дат је фрагмент стилизованог приказа Сунчевог диска. Централним делом наличја доминира приказ Миланковићевог рада Путања северног небеског пола. Цифре „2000” у слободном распореду и у виду микротекста, с благом конкавном и конвексном деформацијом, испуњавају део тона наличја испод овог приказа. У доњем делу наличја дат је и графички приказ механичког модела који симулира сва кретања Земље и Месеца на путањи око Сунца. Укупну слику наличја употпуњују и делови и детаљи цртежа из заоставштине Милутина Миланковића. Цртеж троугла испуњен је светлотиркизним тоном од континуирано поновљeног микротекста имена Милутина Миланковића, наизменично ћирилицом и латиницом – и то горњи део у негативу, а доњи у позитиву. Микротекст „2000ДИНАРА2000DINARA” – континуирано се понавља дуж две криве линије цртежа смештеног у горњој левој и десној зони пуног штампаног дела наличја новчанице. Линија микротекста „НБСNBS” налази се у крајњем доњем делу и континуирано се смањује идући ка десној страни новчанице. Фрагменти графикона промене климатских прилика у периоду квартара и њима припадајуће године (дате у хиљадама) у виду микротекста смештени су у доњем десном делу, поред поменутог троугла, уз дискретно појављивање истог графикона и на левој доњој страни наличја. 
Ознака вредности апоена „2000” дата у позитиву смештена је у горњем десном углу беле површине на дискретној подлози која је изведена маслинастом бојом, а она дата у негативу – у доњем левом углу пуног штампаног дела.
У горњем десном углу пуног штампаног дела исписан је текст „две хиљадe динара”, и то у позитиву ћирилицом, а (испод тога) у негативу латиницом. У доњем десном делу беле површине ћирилицом и латиницом исписане су, у три реда одозго надоле, речи „Београд”, „година” и „гувернер” у позитиву, са ознаком године „2012” у негативу. Испод њих је факсимил потписа гувернера Јоргованке Табаковић. Уз горњу и доњу ивицу пуног штампаног дела исписан је текст „Народна банка Србије – Завод за израду новчаница и кованог новца – Топчидер” (горе ћирилицом, а доле латиницом). У доњем десном углу пуног штампаног дела исписан је у позитиву, наизменично ћирилицом и латиницом, у осам редова, микротекст „2000 динара”. Изнад микротекста је мања ознака вредности апоена „2000”.
У горњем левом углу новчанице, на маслинастој подлози, графички је приказан Велики грб Републике Србије. Поље испод знака садржи мултипликовану цифру „2000” са сенком, као и исту цифру у микротексту у доњем делу овог елемента.
У горњем левом делу новчанице, на граници беле површине и пуног штампаног дела, налази се други део прозирног регистра из тачке 4. став 8. ове одлуке.
6. На лицу и наличју новчанице преовлађују сивомаслинасти тонови, уз додатак жутонаранџасте и плаве боје. Наранџасти тонови броја „2000”, као и жути тонови средине наличја новчанице, интензивно фосфoресцирају жуто, док плави тонови лица и наличја новчанице дискретно фосфоресцирају плаво под светлошћу лампе са ултраљубичастим зрацима. 
Кад је лице новчанице осветљено инфрацрвеним светлом, видљиви су део портрета ближи кинеграму, кинеграм, OVI елемент (елипса са знаком Народне банке Србије у негативу), као и текст „Народна банка Србије” изведен латиничким писмом. Сви остали елементи офсета и дубоке штампе на лицу новчанице су невидљиви под IR светлом.
Кад је наличје новчанице осветљено инфрацрвеним светлом, на екрану IR лампе видљиви су Велики грб Републике Србије, потпис гувернера Јоргованке Табаковић, нумерација изведена црном бојом, као и заштитна степ-нит.
7. Ова одлука ступа на снагу наредног дана од дана објављивања у „Службеном гласнику Републике Србије”.
 
О. број 14
У Београду, 29. новембра 2012. године
Гувернер
Народне банке Србије,
др Јоргованка Табаковић, с.р.