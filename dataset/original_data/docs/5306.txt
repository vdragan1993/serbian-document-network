На основу члана 35. став 3. Закона о метеоролошкој и хидролошкој делатности („Службени гласник РС”, број 88/10), 
	
Директор Републичког хидрометеоролошког завода доноси 
 
ПРАВИЛНИК 
	
о мерама које се предузимају у циљу заштите хидрометеоролошког информационог система и начину давања сагласности за приступ том систему

	"Службени гласник РС", број 20 од 1. марта 2013.
 
Члан 1.
Овим правилником прописују се мере које се предузимају у циљу заштите хидрометеоролошког информационог система (у даљем тексту: мере заштите) и начин давања сагласности за приступ том систему. 
	
Члан 2.
Мере заштите односе се на елементе информационог система, а нарочито на рачунарско-телекомуникациони систем и државни фонд метеоролошких и хидролошких података и информација које настају у вршењу послова из надлежности Републичког хидрометеоролошког завода (у даљем тексту: Завод) применом информационих технологија.
Мере заштите односе се и на програмску подршку, информатичку опрему, базе званичних метеоролошких и хидролошких података и информација и просторије у којима су смештени опрема и инсталације. 
	
Члан 3.
Мерама заштите обезбеђује се заштита метеоролошких и хидролошких података и информација од случајних или намерних грешака, неовлашћеног коришћења и измена, уништења, оштећења, крађе, квара система, фалсификовања и злоупотребе података и информација у свим деловима хидрометеоролошког информационог система.
Мерама заштите обезбеђује се перманентно оперативно функционисање хидрометеоролошког информационог система, аутентичност метеоролошких и хидролошких података у граничним и прекограничним токовима међународне размене, као и извора и корисника података, селективан приступ и доступност подацима и другим елементима хидрометеоролошког информационог система. 
	
Члан 4.
Мере заштите су:
1) организационе мере заштите;
2) техничке мере заштите.
Члан 5.
Организационе мере заштите односе се на организацију заштите процеса рада и функционисања хидрометеоролошког информационог система у редовним околностима и ванредним ситуацијама. 
	
Организационе мере заштите нарочито обухватају: 
1) доношење општег акта Завода о мерама заштите и техничких упутстава за рад; 
	
2) одређивање одговорног лица Завода задуженог за спровођење мера заштите хидрометеоролошког информационог система; 
	
3) утврђивање обавезних елемената заштите при пројектовању информационог система (подсистема) и при оперативном раду; 
	
4) заштиту приступа подацима и заштиту од неовлашћеног коришћења података и информација; 
	
5) утврђивањe поступака у случају ванредних ситуација (мере заштите у ванредним ситуацијама односе се на наставак рада у измењеним условима или наставак рада на резервним локацијама и опреми); 
	
6) остале мере неопходне за ефикасно функционисање хидрометеоролошког информационог система (контрола кадрова при пријему, дефинисање послова и задатака учесника у раду информационог система, стручно усавршавање кадрова, дефинисање обавеза правних и физичких лица ангажованих на одржавању појединих делова хидрометеоролошког информационог система). 
	
Организационе мере заштите из става 2. овог члана спроводе се у складу са прописом којим се уређује обезбеђивање и заштита информационих система државних органа. 
	
Члан 6. 
Техничке мере заштите односе се на обезбеђење и заштиту података и информација и других елемената хидрометеоролошког информационог система, који се остварују применом посебних техничко-технолошких процеса рада и/или спровођењем физичко-манипулативних мера заштите у било којој процедури у оквиру рада хидрометеоролошког информационог система.
Техничке мере заштите нарочито обухватају: 
1) физичку заштиту објекта у коме је смештена рачунарска опрема и противпожарну заштиту; 
	
2) обезбеђивање и заштиту рачунарске опреме и рачунарских носиоца података;
3) заштиту програмске подршке;
4) заштиту рачунарских мрежа.
Техничке мере заштите обухватају и вођење евиденције и вршење контроле: 
	
1) аутентичности метеоролошких и хидролошких података и информација, њихових извора и корисника; 
	
2) селективног приступа подацима и информацијама и осталим елементима хидрометеоролошког информационог система;
3) интегритета података израдом заштитне копије на почетку и крају сваког процеса рада и заштите архивских копија и просторија у којима се оне чувају; 
	
4) интегритета података и информација у хидрометеоролошком информационом систему у односу на појаву вируса; 
	
5) интегритета и заштита поверљивости података; 
6) коришћења постојећих и одређивања резервних локација, уређаја и опреме на којима ће се чувати копије база података и пројектно-програмска подршка за несметан рад у случају отказивања и нарушавања редовног рада хидрометеоролошког информационог система; 
	
7) примене стандардних и посебних хигијенско-техничких мера за све елементе хидрометеоролошког информационог система приликом њихове изградње и коришћења.
Техничке мере заштите из ст. 2. и 3. овог члана примењују се на све процесе прикупљања, обраде, архивирања, преноса и дистрибуције података и информација и све делове хидрометеоролошког информационог система и спроводе се у складу са прописом којим се уређује обезбеђивање и заштита информационих система државних органа. 
	
Члан 7.
Поред техничких мера заштите из члана 6. овог правилника Завод предузима и следеће мере заштите, и то:
1) обезбеђење просторија у којима се примају, смештају и чувају подаци, прописаним мерама физичке заштите (портири и ноћни чувари, решетке на прозорима и вратима) и противпожарне заштите; 
	
2) обезбеђење заштите просторија у којима се примају, смештају и чувају подаци од негативних климатских утицаја, као што су: влажност ваздуха, неодговарајућа температура и сунчева светлост;
3) обезбеђење металних ормара за чување података који нису подложни корозији и у којима је обезбеђена циркулација ваздуха између унутрашњих преграда и око ормара; 
	
4) обезбеђење рачунарске опреме уређајима за непрекидно напајање електричном енергијом; 
	
5) заштита од вируса; 
6) израда заштитних копија података;
7) заштита приступа подацима; 
8) вршење стручног надзора. 
Члан 8.
Приступ и заштита података хидрометеоролошког информационог система врши се у складу са прописом којим се уређује обезбеђивање и заштита информационих система државних органа. 
	
Приступ деловима хидрометеоролошког информационог система врши се путем интранета и интернета.
Члан 9.
Приступ деловима хидрометеоролошког информационог система путем интранета и интернета обезбеђује се: 
	
1) давањем слободе приступа подацима и информацијама објављеним на интернет страници Завода;
2) ограничењем приступа систему дефинисањем корисника система и обезбеђењем система тако да само регистровани корисници могу приступити систему;
3) додељивањем различитих права приступа, у зависности од овлашћења (увид, претраживање и/или наручивање података);
4) пружањем услуге „наручивање преко дефинисаног упита”. 
Члан 10.
Приступ хидрометеоролошком информационом систему путем интранета имају запослени унутар организационих јединица Завода.
Изузетно од става 1. овог члана, приступ хидрометеоролошком информационом систему путем интранета могу имати и државни органи и друга правна лица којима су поверени одређени послови од интереса за Републику Србију.
Приступ субјеката из става 2. овог члана хидрометеоролошком информационом систему путем интранета врши се на основу посебног уговора ових субјеката са Заводом. 
	
Завод обезбеђује физички независан сервер за приступ подацима путем интранета.
Члан 11.
Приступ хидрометеоролошком информационом систему у делу који се односи на податке и информације објављене на интернет страници Завода имају сви државни органи, правна и физичка лица. 
	
За потребе приступа хидрометеоролошком информационом систему путем интернета Завод обезбеђује физички повезане и независне сервере за податке и за комуникацију са интернет корисницима.
Члан 12.
Заштита приступа базама података у хидрометеоролошком информационом систему обезбеђује се давањем овлашћења непосредним извршиоцима од стране одговорног лица Завода да у бази података врше промене и ажурирање. 
	
Заштита приступа подацима путем интранета врши се путем селективне идентификације и ауторизације приступа систему, уз коришћење одговарајућих корисничких налога и лозинки и различитих обима овлашћења.
Кориснички налози и лозинке формирају се на следећим нивоима:
1) приступ рачунарском систему Завода;
2) рад са апликацијама у систему;
3) приступ базама хидрометеоролошког информационог система.
Одговорно лице Завода врши периодичну замену лозинки и корисничких налога и за сваку календарску годину ажурно евидентира податке о додели лозинки.
У случају да неовлашћено лице сазна лозинку, лозинка се одмах мења, уз евидентирање разлога промене лозинке. 
	
Евидентиране податке о корисничким налозима и лозинкама Завод чува на безбедном месту. 
	
Члан 13.
Заштита приступа подацима обезбеђује се провером аутентичности и идентитета овлашћеног лица на један од следећих начина: 
	
1) на основу лозинке која се периодично мења; 
2) на основу идентификационих докумената: технологије  Smart Card за проверу физичког и логичког приступа подацима и информацијама у хидрометеоролошком информационом систему у целини и појединим његовим деловима; 
	
3) на основу других докумената (фотографија, потпис) који омогућавају утврђивање физичког идентитета овлашћеног лица за приступ и деловање у оквиру одређеног процеса и дела хидрометеоролошког информационог система. 
	
Надлежна организациона јединица Завода мора да обезбеди аутентичност и заштиту података који се дистрибуирају до крајњег корисника кроз рачунарску мрежу. 
	
Члан 14.
Завод предузима посебне мере заштите тајних података у хидрометеоролошком информационом систему утврђене прописом којим се уређују посебне мере заштите тајних података у информационо-телекомуникационим системима. 
	
Члан 15.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 92-16
У Београду, 25. фебруара 2013. године
Директор,
Милан Дацић, 
	с.р.