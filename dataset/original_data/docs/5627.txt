ЗАКОН
о пријављивању и евидентирању закупаца на неодређено време у становима у својини грађана, задужбина и фондација 
"Службени гласник РС", број 96 од 26. новембра 
				2015.
 
Члан 1. 
Овим законом уређује се поступак пријављивања и евидентирања закупаца на неодређено време станова у својини грађана, задужбина и фондација, као и станова у поступку враћања одузете имовине. 
Члан 2.
Закупцима на неодређено време, у смислу овог закона, сматрају се лица, носиоци станарског права која су то право стекли у складу са законом, односно по сили закона и која, на основу уговора о закупу стана и/или одлуке надлежног органа, односно на основу правоснажног судског решења који замењује уговор о закупу стана, користе стан:
1) у својини грађана;
2) који припада задужбини;
3) који припада фондацији;
4) који је у поступку враћања одузете имовине.
Члан 3.
Евиденциону пријаву, у складу са одредбама овог закона, подносе лица из члана 2. овог закона, као и лица која су они овластили.
Евиденциону пријаву могу поднети и власници станова на којима је засновано право закупа на неодређено време.
У евиденционој пријави из става 1. овог члана достављају се подаци о:
1) подносиоцу пријаве – име, име родитеља, презиме, јединствени матични број грађана, адреса и општина становања;
2) правном основу коришћења стана, као податак који доставља само закупац стана на неодређено време, уз подношење доказа о оствареном праву;
3) непокретности која је у закупу и закупцу – опис стана, у смислу броја соба и површине стана у m², локација стана, у смислу навођења општине, места, улице и броја, спрата, броја стана, катастарске општине у којој се стан налази, име и презиме лица које је носилац права закупа на неодређено време;
4) члановима породичног домаћинства, као податак који доставља само закупац стана на неодређено време – име и презиме члана породичног домаћинства, сродство са носиоцем права закупа, јединствени матични број грађана, уз подношење доказа о својству члана породичног домаћинства.
Евиденциона пријава из става 1. овог члана подноси се у два примерка, непосредно или поштом препоручено, јединици локалне самоуправе из члана 5. став 1. овог закона.
Министар надлежан за послове становања прописује образац евиденционе пријаве из става 3. овог члана.
Члан 4.
Уз пријаву из члана 3. овог закона подноси се:
1) уговор о закупу стана и/или копија акта о додели стана у закуп на неодређено време или правоснажно судско решење које замењује уговор о закупу стана за лица из члана 2. овог закона;
2) идентификациони документ закупца и доказ о својству члана његовог породичног домаћинства (увид у извод из матичне књиге рођених закупца и члана његовог породичног домаћинства);
3) доказ о пребивалишту закупца и чланова његовог породичног домаћинства (давање на увид личне карте или и/или фотокопија уверења о пребивалишту);
4) уверење управе јавних прихода јединице локалне самоуправе да се лице из члана 2. овог закона и чланови његовог породичног домаћинства не воде у службеној евиденцији као власници непокретности по основу локалних јавних прихода;
5) изјава под кривичном и материјалном одговорношћу лица из члана 2. овог закона и чланова његовог породичног домаћинства да немају на други начин решено стамбено питање, односно да немају у својини одговарајући стан за стално становање у смислу закона који уређује становање;
6) доказ о власништву стана и уговор о закупу стана уколико је он закључен, који подноси власник стана на којем је засновано право закупа на неодређено време;
7) доказ о покренутом или правоснажно окончаном поступку реституције, који подноси власник стана. 
Уз пријаву се подносе оверене фотокопије докумената, чија је овера ослобођена плаћања такси у сврху примене овог закона.
У случају када евиденциону пријаву подноси закупац на неодређено време и власник стана за исти стан, лице које врши евиденцију у надлежној јединици локалне самоуправе приликом евиденције извршиће спајање евиденционих пријава у једну и евидентираће само једном закупца на неодређено време.
Под чланом породичног домаћинства закупца стана, у смислу овог закона, сматрају се: супружник и ванбрачни партнер, дете (рођено у браку или ван брака, усвојено или пасторак), родитељи закупца и његовог супружника и ванбрачног партнера, као и лице које је закупац по закону дужан да издржава, као и сви директни потомци закупца (рођени у браку или ван брака, усвојени или пасторци) и њихови супружници и ванбрачни партнери.
Члан 5.
Јединица локалне самоуправе је у обавези да организује обављање послова вођења поступка пријављивања и евидентирања лица из члана 2. овог закона.
Члан 6.
У циљу утврђивања података битних за решавање стамбених потреба лица из члана 2. овог закона, јединица локалне самоуправе формира Регистар закупаца на неодређено време у становима грађана, задужбина и фондација (у даљем тексту: Регистар), а на основу података садржаних у евиденционој пријави из члана 3. овог закона и података које није обавезно доставити у евиденционој пријави, а који се воде у евиденцијама код надлежног органа.
Регистар се води као електронска база података, док се документација која се прилаже уз пријаву може чувати и у аналогном облику.
Регистар из става 1. овог члана садржи информације о:
1) стану на којем је заснован закуп на неодређено време лица из члана 2. овог закона, као што су подаци о:
– локацији стана: град, општина, катастарска општина, катастарска парцела, адреса, спрат и број стана; 
– величини стана: собност стана у смислу броја соба у стану рачунајући спаваће собе и дневну собу у укупан број соба, као и површина стана из уговора о закупу, односно другог документа из члана 1. овог закона на основу којег се користи предметни стан у закуп на неодређено време; 
2) подносиоцу пријаве, која садржи личне податке о:
– власнику стана: име, име родитеља, презиме, јединствени матични број, фотокопија личног документа (лична карта, пасош);
– члановима породичног домаћинства закупца: име, име родитеља, презиме, јединствени матични број, фотокопија личног документа (лична карта, пасош), адреса пребивалишта, општина; 
3) правима на стану, што се обезбеђује чувањем доказа о праву власништва, односно праву закупа и одговарајућих изјава и уверења која се подносе уз евиденциону пријаву у складу са ставом 5. овог члана, као и докумената којим јединица локалне самоуправе располаже или их обезбеђује од другог надлежног органа по службеној дужности.
Подаци из Регистра искључиво се користе у сврху евидентирања закупаца на неодређено време, а у складу са прописима којима се уређују питања заштите података о личности.
Јединица локалне самоуправе податке из евиденционих пријава у Регистру чува до дана решавања стамбене потребе лица из члана 2. овог закона.
Члан 7.
Јединица локалне самоуправе доставља министарству надлежном за послове становања искључиво статистичке податке садржане у Регистру из члана 6. овог закона, а посебно податке о:
1) надлежном органу/служби и контакт подацима лица задуженог за вођење Регистра; 
2) поднетим пријавама: укупан број поднетих пријава, број пријава са комплетном документацијом;
3) становима: укупан број и површина станова наведених у евиденционим пријавама, као и укупан број станова класификованих по собности/броју соба (нпр. гарсоњера, једнособан, једноипособан, двособан, двоипособан, трособан и сл.);
4) закупцима: укупан број закупаца на неодређено време, укупан број чланова породичног домаћинства закупаца, укупан број чланова породичног домаћинства која остварују услове за закуп стана на неодређено време;
5) домаћинствима: укупан број домаћинстава разврстаних према броју чланова (једночлано, двочлано, трочлано и сл.);
6) основу коришћења стана: укупан број станова који се користе по основу: 
– уговора о закупу, 
– одлуке надлежног органа, 
– правоснажног судског решења.
Сви подаци из става 1. овог члана треба да буду достављени министарству надлежном за послове становања као збирни подаци на нивоу и са називом одговарајуће просторне јединице града, општине и катастарске општине, као и на нивоу и са адресом стамбене зграде у којој се налази стан који користи закупац на неодређено време.
Члан 8.
Јединице локалне самоуправе су дужне да у року од 30 дана од дана ступања на снагу овог закона, путем средстава јавног информисања, као и путем своје званичне интернет странице, позову закупце на неодређено време и власнике станова на којима је засновано право закупа на неодређено време да поднесу пријаву за евидентирање из члана 3. овог закона.
Рок за подношење пријаве из става 1. овог члана не може бити дужи од 30 дана од дана објављивања позива.
Јединица локалне самоуправе је дужна да податке из евиденционих пријава, прикупљене у поступку из члана 5. овог закона, достави министарству надлежном за послове становања, најкасније у року од 60 дана од дана истека рока из става 2. овог члана.
Члан 9.
Овај закон ступа на снагу осмог дана од дана објављивања у „Службеном гласнику Републике Србије”.