Редакцијски пречишћен текст

 


 

 

 

ЗАКОН


о
привременом обављању одређених послова платног промета на тероторији Савезне Републике Југославије

„Службени
лист СРЈ“, број 9 од 2. марта 2001, 
“Службени гласник РС”, брoj 20 од 19.
марта 2009 - др. закон

 

 



НАПОМЕНА ИЗДАВАЧА: Одредба члана 36. Закона о спречавању прања новца и 
финансирања тероризма ("Службени гласник РС", број 20/2009) о ограничењима 
готовинског пословања, не односи се на овај закон (види члан 96. Закона – РС 
20/2009-12)

 

 

 

Члан 1.

Овим законом привремено се уређује
обављање одређених послова платног промета на територији Савезне Републике
Југославије.

 

Члан 2.

Правна лица и предузетници са
седиштем на територији Републике Србије – робу продату правним лицима и
предузетницима са седиштем на територијама Републике Црне Горе и Аутономне
Покрајине Косова и Метохије, као и услуге извршене тим лицима и предузетницима,
могу да наплаћују и у девизама.

Правна лица и предузетници са
седиштем на територији Републике Србије дужни су да девизе из става 1. овог
члана, наредног дана од дана наплате, продају банци овлашћеној за послове са
иностранством.

Банка овлашћена за послове са
иностранством дужна је да девизе из става 2. овог члана наредног дана прода
Народној банци Југославије, која ће тој банци, најкасније у року од наредна два
радна дана, уплатити динарску противвредност тих девиза.

Банка овлашћена за послове са
иностранством дужна је да динарску противвредност из става 3. овог члана
наредног дана исплати правним лицима и предузетницима из става 2. тог члана.

 

Члан 3.

Правна лица и предузетници са
седиштем на територији Републике Србије – робу купљену од правних лица и
предузетника са седиштем на територијама Републике Црне Горе и Аутономне
Покрајине Косова и Метохије, као и услуге које изврше та лица и предузетници,
могу да плаћају и у девизама, и то преко банке овлашћене за послове са
иностранством, уз претходно полагање код те банке динарске противвредности
девиза, обрачунате по продајном курсу који важи на дан подношења налога за
плаћање тој банци.

Девизе за плаћања из става 1. овог
члана, банка овлашћена за послове са иностранством може обезбедити и куповином
на Међубанкарском тржишту девиза.

 

Члан 4.

Начин плаћања и наплаћивања, који је
у чл. 2. и 3. овог закона утврђен за робу и услуге, примењује се и на плаћања и
наплаћивања по другим основима.

 

Члан 5.

Обавезе по основу остварених пензија,
инвалиднина, додатака на децу и других личних примања из социјалног осигурања,
по основу зарада и накнада зарада, као и по другим основима, настале у
Републици Црној Гори и Аутономној Покрајини Косову и Метохији према физичким
лицима са пребивалиштем у Републици Србији, наплаћују се и у девизама, преко
банке овлашћене за послове са иностранством.

Банка овлашћена за послове са
иностранством дужна је да, наредног дана од дана уплате девиза остварених по
основима из става 1. овог члана, те девизе прода Народној банци Југославије,
која ће тој банци, најкасније у року од наредна два радна дана, уплатити
динарску противвредност тих девиза.

Банка овлашћена за послове са
иностранством дужна је да динарску противвредност из става 2. овог члана
наредног дана исплати физичким лицима из става 1. тог члана.

 

Члан 6.

Обавезе по основима из члана 5. став
1. овог закона, настале у Републици Србији према физичким лицима са
пребивалиштем у Републици Црној Гори и Аутономној Покрајини Косову и Метохији,
извршаваће се и у девизама, и то преко банке овлашћене за послове са
иностранством, којој ће носиоци обавеза по тим основима уплатити динарску
противвредност тих девиза.

Девизе из става 1. овог члана, банка
овлашћена за послове са иностранством може обезбедити и куповином на
Међубанкарском тржишту девиза.

 

Члан 7.

Наплаћивања и плаћања из чл. 2. и 3.
овог закона, као и наплате и исплате обавеза из чл. 5. и 6. тог закона, банка
овлашћена за послове са иностранством евидентира на посебним рачунима.

 

Члан 8.

Банка овлашћена за послове са
иностранством, која обавезе из чл. од 2. до 6. овог закона не изврши у
прописаним роковима, сноси све трошкове који настану у вези с тим неизвршењем.

 

Члан 9.

Новчаном казном од 90.000 до 450.000
динара казниће се за привредни преступ банка овлашћена за послове са
иностранством:

1) ако девизе из члана 2. овог закона
не прода Народној банци Југославије у прописаном року или правном лицу и
предузетнику не исплати динарску противвредност девиза у прописаном року (члан
2. ст. 3. и 4);

2) ако девизе из члана 5. став 1.
овог закона не прода Народној банци Југославије у прописаном року (члан 5. став
2);

3) ако обавезе по основима из члана
5. став 1. овог закона физичким лицима не исплати у прописаном року (члан 5.
став 3);

4) ако наплаћивања и плаћања из чл.
2. и 3. овог закона, као и наплате и исплате обавеза из чл. 5. и 6. тог закона,
не евидентира на посебним рачунима (члан 7).

За радње из става 1. овог члана
казниће се за привредни преступ и одговорно лице у банци овлашћеној за послове
са иностранством, новчаном казном од 6.000 до 30.000 динара.

 

Члан 10.

Новчаном казном од 45.000 до 450.000
динара казниће се за привредни преступ правно лице ако девизе из члана 2. став
1. овог закона не прода банци овлашћеној за послове са иностранством у
прописаном року (члан 2. став 2).

За радње из става 1.
овог члана казниће се за привредни преступ и одговорно лице у правном лицу из
тог става, новчаном казном од 3.000 до 15.000 динара.

 

Члан 11.

Новчаном казном од 900 до 9.000
динара казниће се за прекршај предузетник ако не поступи у складу са чланом 2.
став 2. овог закона.

 

Члан 12.

Народна банка Југославије ближе ће
уредити начин привременог обављања одређених послова платног промета у смислу
овог закона, и то у року од 15 дана од дана ступања на снагу тог закона.

 

Члан 13.

Овај закон ступа на
снагу наредног дана од дана објављивања у “Службеном листу СРЈ”.