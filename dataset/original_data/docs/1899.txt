На основу чл. 3. и 27. Закона о јавном дугу („Службени гласник РС”, бр. 61/05, 107/09 и 78/11), 
	
Влада доноси
 
УРЕДБУ
о општим условима за емисију и продају дугорочних државних хартија од вредности на међународном финансијском тржишту

"Службени гласник РС", број 4 од 
	13. јануара 2013.
 
1. Основне одредбе
Члан 1. 
Овом уредбом уређују се општи услови за емисију и продају дугорочних државних хартија од вредности које емитује Република Србија на међународном финансијском тржишту (у даљем тексту: обвезнице).
Обвезнице, у смислу ове уредбе, јесу дугорочне хартије од вредности које Република Србија емитује на међународном финансијском тржишту, у страној или домаћој валути, ради финансирања буџетског дефицита, рефинансирања јавног дуга, финансирања инвестиционих пројеката, као и извршавања обавеза по датим гаранцијама. 
	
Емитовање обвезница из става 2. овог члана, врши се до лимита утврђеног законом којим се уређује буџет Републике Србије за текућу годину.
Одлуку о емитовању обвезница, доноси Влада.
Члан 2.
Влада бира правнoг саветника, који ће за Републику Србију пружати правну стручну помоћ у вези са емитовањем обвезница.
Члан 3.
Избор банака које ће вршити услуге продаје као и све друге финансијске услуге у вези са емитовањем обвезница (у даљем тексту: банке) врши Влада, на предлог министарства надлежног за послове финансија. 
	
Министарство надлежно за послове финансија упућује захтев за достављање понуда потенцијалним банкама из става 1. овог члана. 
	
Члан 4.
Критеријум за избор банака установљава Влада, на предлог министарства надлежног за послове финансија. 
	
Члан 5.
Влада се упознаје са проспектом, који у сарадњи са правним саветницима и банкама, припрема и израђује министарство надлежно за послове финансија, у којем се, између осталог, детаљно приказује Република Србија, од историјског настанка модерне српске државе, преко економије, политичког система, извршне и законодавне власти, бруто домаћи производ, спољнотрговински биланс, монетарна политика и девизне резерве, јавне финансије, јавни дуг и пореска политика.
Влада именује тим за разговоре са потенцијалним инвеститорима у вези са емисијом обвезница.
2. Продаја државних хартија од вредности
Члан 6.
Продаја обвезница може се обављати на берзанском или ванберзанском тржишту.
Члан 7.
Поступак продаје обвезница, повезивање Републике Србије са потенцијалним купцима обвезница као и друге сродне активности спроводе изабране банке.
Поступак салдирања по основу продаје обвезница врши страна клириншка кућа, о чијем избору одлуку доноси Влада, на предлог министарства надлежног за послове финансија.
Члан 8.
Обвезнице могу куповати домаћа и страна правна и физичка лица. Време до доспећа обвезница износи најмање две године од дана издавања обвезница.
Члан 9.
Влада одлучује о откупу обвезница пре рока доспећа уколико је таква могућност предвиђена актом о емисији обвезница, на предлог министарства надлежног за послове финансија.
	
3. Ступање на снагу
Члан 10.
Даном ступања на снагу ове уредбе престаје да важи Уредба о општим условима за емисију и продају дугорочних државних хартија од вредности на иностраном финансијском тржишту („Службени гласник РС”, број 65/11).
	
Члан 11.
Ова уредба ступа на снагу наредног дана од дана објављивања у „Службеном гласнику Републике Србије”.
 
 
05 број 110-100/2013
У Београду, 12. јануара 2013. године
	
Влада
Први потпредседник Владе,
Александар Вучић,
	с.р.