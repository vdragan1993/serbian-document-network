На основу члана 61. став 2. Закона о безбедности и интероперабилности железнице („Службени гласник РС”, бр. 104/13, 66/15 – др. закон и 92/15),
Директор Дирекције за железнице доноси
 
ПРАВИЛНИК
o условима за обављање одржавања подсистема енергија
"Службени гласник РС", број 61 од 7. јула 
				2016.
 
Предмет уређивања
Члан 1.
Овим правилником прописују се услови које морају да испуне управљач железничке инфраструктуре и други привредни субјекти који обављају одржавање подсистема енергија.
Услови које морају испуњавати управљач железничке инфраструктуре и други привредни субјекти који врше одржавање подсистема енергија
Члан 2.
Услови које мора да испуни управљач железничке инфраструктуре и други привредни субјекти који врше одржавање подсистема енергија су:
1) да су уписани у Регистар привредних субјеката; 
2) да су осигурани код осигуравајућег друштва за штету коју би обављањем делатности могли учинити наручиоцу услуге;
3) да имају интерни акт којим су прописане унутрашња организација, описане главне пословне активности и систематизација радних места с описима послова и радних задатака у складу са техничким могућностима, врстом, обимом и сложеношћу послова које обављају;
4) да имају потребан број квалификованог особља запосленог или ангажованог ван радног односа, у зависности од врсте радова на одржавању наведених у Прилогу 1, који је одштампан уз овај правилник и чини његов саставни део, и то:
(1) најмање једног дипломираног инжењера електротехнике – област енергетика са минимум пет година радног искуства на пројектовању, изградњи или одржавању подсистема енергија,
(2) најмање једно лице са завршеном средњом школом електро смера са минимум три године радног искуства на одржавању подсистема енергија;
5) да лица наведена у тачки 4) овог члана испуњавају захтеве у вези са стручном оспособљеношћу и здравственом способношћу прописане законом којим се уређује безбедност и интероперабилност железнице – остали запослени и лица ангажована ван радног односа која не испуњавају захтеве у вези са стручном оспособљеношћу и здравственом способношћу прописане законом којим се уређује безбедност и интероперабилност железнице могу обављати одређене послове на одржавању само уз пратњу и надзор лица које испуњава те услове;
6) да располажу одговарајућом механизацијом, опремом, мерним инструментима, алатима и материјалима у зависности од врсте, обима и сложености послова које обављају;
7) да су мерни инструменти контролисани у складу са прописом којим се уређују врсте мерила за које је обавезно оверавање и временски интервали њиховог периодичног оверавања;
8) да су опремљени потребном количином преносних сигнала који се користе приликом одржавања контактне мреже;
9) да су одредили начин вођења и чувања документације о извршеном одржавању.
Ступање на снагу
Члан 3.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 340-40-4/2016
У Београду, 29. јуна 2016. године
Директор, 
мр Петар Одоровић, с.р. 
ПРИЛОГ 1
ВРСТЕ РАДОВА НА ОДРЖАВАЊУ ПОДСИСТЕМА ЕНЕРГИЈА
Радови на одржавању подсистема енергија обухватају:
1) одржавање контактне мреже; 
2) одржавање електровучних подстаница и постројења за секционисање; 
3) одржавање постројења за даљинско управљање;
4) одржавање погонских електроенергетских постројења.