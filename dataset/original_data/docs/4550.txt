На основу члана 36. став 3. Закона о девизном пословању („Службени гласник РС”, бр. 62/06, 31/11 и 119/12) и члана 14. став 1. тачка 9. и члана 34. тачка 9. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/12),
Извршни одбор Народне банке Србије доноси
 
ОДЛУКУ
о начину обављања послова између Народне банке Србије и Управе за трезор преко система консолидованог рачуна трезора за девизна средства
"Службени 
				гласник РС", број 112 од 16. октобра 2014.
 
Уводне одредбе
1. Овом одлуком уређује се начин обављања послова између Народне банке Србије и Министарства финансија – Управе за трезор (у даљем тексту: Управа) преко система консолидованог рачуна трезора за девизна средства (у даљем тексту: систем консолидованог рачуна трезора).
Рачун система консолидованог рачуна трезора води се код Народне банке Србије.
2. На рачуну система консолидованог рачуна трезора воде се девизна средства корисника средстава буџета Републике Србије, корисника средстава организација за обавезно социјално осигурање и корисника средстава буџета локалне власти, као и других корисника јавних средстава који су укључени у систем консолидованог рачуна трезора а чији се девизни рачуни воде код Управе (у даљем тексту: корисници јавних средстава).
Народна банка Србије послове платног промета са иностранством за кориснике јавних средстава обавља у складу са законом којим се уређује девизно пословање и прописима којима се уређује обављање платног промета са иностранством.
3. Ради обављања послова из тачке 2. ове одлуке, Управа Народној банци Србије доставља налоге платног промета са иностранством које прима од корисника јавних средстава (у даљем тексту: налог) и скенирану пратећу документацију (у даљем тексту: документација).
Управа налог и документацију доставља Народној банци Србије електронски, а изузетно, ако то из техничких разлога није могуће – доставља их у папирном облику.
Налог потписује лице овлашћено за електронско потписивање налога које је у картону депонованих потписа овлашћено за располагање девизним средствима на рачуну система консолидованог рачуна трезора.
Управа је одговорна за то да документација која је Народној банци Србије достављена уз налог одговара оригиналној документацији коју су корисници јавних средстава доставили Управи.
4. Ако на основу документације утврди да налог није у складу с прописима из тачке 2. став 2. ове одлуке – Народна банка Србије не извршава тај налог и о томе обавештава Управу.
5. Народна банка Србије налоге чува најмање десет година од дана њиховог извршења, у облику погодном за доказивање.
6. Народна банка Србије и Управа, ради обављања послова из ове одлуке, електронски размењују податке порукама, чији се формат и намена, као и термински план за њихову размену, утврђују упутством Народне банке Србије које се објављује на интернет презентацији Народне банке Србије (у даљем тексту: Упутство).
Плаћања и наплате по текућим и капиталним пословима
7. Кад се плаћање врши према иностранству, након извршене формалне контроле налога којим се врши плаћање и за чије су извршење обезбеђена средства – Управа Народној банци Србије доставља тај налог с документацијом.
8. Народна банка Србије, после пријема налога и документације, проверава формалну исправност налога, а нарочито проверава да ли налог садржи податке утврђене Упутством и да ли су обезбеђена средства на рачуну система консолидованог рачуна трезора довољна за извршење налога, те провером документације утврђује да ли је плаћање према иностранству у складу с прописима којима се уређује девизно пословање.
9. Ако су испуњени услови из тачке 8. ове одлуке, Народна банка Србије извршава налог у року који је утврђен уговором о отварању и вођењу рачуна система консолидованог рачуна трезора.
10. Ако утврди да налог није формално исправан, да обезбеђена средства нису довољна за извршење налога, да није достављена одговарајућа документација или да достављена документација није усклађена с налогом – Народна банка Србије обавештава Управу да је потребно отклонити уочену неправилност.
Након што Управа поступи у складу са обавештењем из става 1. ове тачке и достави исправан налог – Народна банка Србије тај налог извршава у року из тачке 9. ове одлуке.
Народна банка Србије обавештава Управу да је налог извршен најкасније наредног радног дана од дана извршења налога.
11. Кад на свом девизном рачуну код стране банке прими наплату за корисника јавних средстава – Народна банка Србије о томе oбавештава Управу, након чега Управа обавештава Народну банку Србије о основу наплате и даје налог којим се средства одобравају на рачун система консолидованог рачуна трезора.
После испуњења услова из става 1. ове тачке, Управа Народној банци Србије доставља налог о распореду средстава примљених по наплати.
12. Народна банка Србије проверава формалну исправност обавештења и налога из тачке 11. ове одлуке, а нарочито проверава да ли садрже податке утврђене Упутством.
13. Ако су налози из тачке 11. ове одлуке примљени у току радног дана до 14,30 часова – Народна банка Србије одобрава средства истог радног дана, а ако су примљени после 14,30 часова – одобрава их најкасније наредног радног дана.
14. Ако Народна банка Србије утврди да налози из тачке 11. ове одлуке нису формално исправни, одмах о томе обавештава Управу. 
Након што Управа достави исправне налоге из става 1. ове тачке, Народна банка Србије их извршава у роковима утврђеним у тачки 13. ове одлуке и о томе обавештава Управу најкасније наредног радног дана од дана пријема исправних налога.
Плаћања по кредитним пословима са иностранством по којима је Република Србија дужник или гарант, а Народна банка Србије агент
15. Народна банка Србије – по правилу 30 дана пре датума плаћања обавезе, а најкасније после пријема захтева за плаћање од кредитора – oбавештава Управу о обавезама које доспевају по кредитним пословима са иностранством по којима је Република Србија дужник или гарант. 
Управа Народној банци Србије доставља налог за плаћање обавеза из става 1. ове тачке два радна дана пре доспећа тих обавеза.
На извршење налога из става 2. ове тачке сходно се примењују одредбе тач. од 7. до 10. ове одлуке.
Уплате и исплате у ефективном страном новцу
16. Кад се исплата врши у ефективном страном новцу – Управа Народној банци Србије доставља налог и документацију за ту исплату, а Народна банка Србије, после пријема овог налога, проверава његову исправност, а нарочито проверава да ли садржи податке утврђене Упутством и да ли су обезбеђена средства за његово извршење, те провером документације утврђује да ли је исплата, односно плаћање извршено у складу с прописима.
Ако се ефективни страни новац за исплату из става 1. oве тачке обезбеђује с девизног рачуна корисника јавних средстава, документација се Народној банци Србије доставља истовремено с налогом за ову исплату, а ако се обезбеђује куповином – доставља се истoвремено с налогом за конверзију валуте.
17. Народна банка Србије извршава налог за исплату из тачке 16. ове одлуке ако су испуњени услови из те тачке. 
Народна банка Србије врши исплату ефективног страног новца на дан утврђен у налогу из става 1. ове тачке, а најкасније у року од пет радних дана од дана подношења тог налога. 
Ако је налог из става 1. ове тачке примљен у току радног дана до 14,30 часова, исплата ефективног страног новца може се извршити истог радног дана.
18. Ако утврди да налог за исплату из тачке 16. ове одлуке није исправан, да нису обезбеђена средства за његово извршење, да није достављена одговарајућа документација или да достављена документација није усклађена с тим налогом – Народна банка Србије обавештава Управу о утврђеној неусклађености. 
Управа може неусклађеност утврђену у смислу става 1. ове тачке отклонити до 14,30 часова ако се ефективни страни новац исплаћује тог радног дана, односно до 15,30 часова ако се исплаћује у року из тачке 17. став 2. ове одлуке.
Ако Управа не поступи у складу са ставом 2. ове тачке – Народна банка Србије уплаћену динарску противвредност за обезбеђење извршења налога из става 1. те тачке враћа на крају тог радног дана. 
19. Кад се уплата врши у ефективном страном новцу – Управа Народној банци Србије доставља налог за ту уплату, као и документацију ако је прописана, а Народна банка Србије, после пријема овог налога, проверава његову исправност, а нарочито проверава да ли садржи податке утврђене Упутством, те провером документације утврђује да ли је уплата извршена у складу с прописима. 
20. Народна банка Србије пријем ефективног страног новца врши на основу налога из тачке 19. ове одлуке који испуњава услове из те тачке, на дан утврђен у овом налогу, а најкасније у року од десет радних дана од дана подношења тог налога. 
Ако је налог из става 1. ове тачке примљен у току радног дана до 14,30 часова, пријем ефективног страног новца може се извршити истог дана.
21. Ако Народна банка Србије утврди да нису испуњени услови из тачке 19. ове одлуке – о томе обавештава Управу.
Управа може отклонити неиспуњеност услова из става 1. ове тачке до 14,30 часова ако се ефективни страни новац прима у току истог радног дана, односно до 15,30 ако се прима у року из тачке 20. ове одлуке.
22. Народна банка Србије неће извршити налог којим се врши уплата ефективног страног новца ако износ и врста ефективног страног новца који се предаје Народној банци Србије не одговарају износу и врсти који су назначени у том налогу. 
23. У случају хитне исплате, односно пријема ефективног страног новца о којима је Управа обавестила Народну банку Србије, све активности прописане тач. од 16. до 22. ове одлуке завршавају се радним данима до 15,30 часова.
24. Народна банка Србије врши исплату и пријем ефективног страног новца у филијалама Народне банке Србије у Београду, Нишу, Новом Саду, Крагујевцу и Ужицу, и то сваког радног дана од 9,00 до 15,30 часова.
У случају из тачке 23. ове одлуке, исплату и пријем ефективног страног новца врши искључиво Народна банка Србије – Сектор за послове с готовином, и то радним данима до 16,00 часова. 
Народна банка Србије може, изузетно, изменити места исплате и пријема ефективног страног новца, о чему обавештава Управу.
25. Овлашћено лице назначено у налозима из тач. 16. и 19. ове одлуке дужно је да, при преузимању, односно уплати ефективног страног новца, овлашћеном лицу Народне банке Србије да на увид личну исправу, ради идентификације. У супротном, Народна банка Србије неће извршити исплату, односно неће дозволити преузимање ефективног страног новца. 
Под овлашћеним лицем назначеним у налозима из тач. 16. и 19. ове одлуке подразумева се лице које је Управа означила у тим налозима као лице које ће преузети, односно уплатити ефективни страни новац. 
Под овлашћеним лицем Народне банке Србије из става 1. ове тачке подразумева се запослени у Народној банци Србије који је овлашћен да предаје, односно преузима ефективни страни новац.
26. Народна банка Србије, при уплати/исплати ефективног страног новца овлашћеном лицу из тачке 25. став 2. ове одлуке, издаје одговарајућу потврду о извршеној примопредаји овог новца, коју потписује то овлашћено лице, као и овлашћено лице из става 3. те тачке. 
27. Народна банка Србије прима и исплаћује ефективни страни новац – новчанице у врстама валута ефективног страног новца које су утврђене одлуком о врстама девиза и ефективног страног новца које се купују и продају на девизном тржишту. 
28. Народна банка Србије прима оптицајни ефективни страни новац, под којим се подразумева и ефективни страни новац који се повлачи из оптицаја а који Народна банка Србије прими најкасније 30 дана пре овог повлачења. 
Народна банка Србије ће, након добијања обавештења банке емитента о повлачењу појединих новчаница из оптицаја, о томе обавестити Управу.
Народна банка Србије неће примати оштећени и ваноптицајни ефективни страни новац.
Ако при обради примљеног ефективног страног новца утврди постојање новчанице за коју се сумња да је фалсификована – Народна банка Србије поступа у складу са одлуком којом се уређује начин поступања с новчаницама и кованим новцем за које се сумња да су фалсификовани и та трансакција се не извршава. 
Куповина и продаја девиза и ефективног страног новца
29. Управа доставља Народној банци Србије налоге за куповину девиза, односно ефективног страног новца за које су обезбеђена динарска средства, као и налоге за продају девиза, односно ефективног страног новца до износа девизног покрића на рачуну система консолидованог рачуна трезора. 
Народна банка Србије при куповини и продаји девиза и ефективног страног новца примењује куповне и продајне курсеве из своје важеће курсне листе, односно званични средњи курс динара из важеће курсне листе ако је то утврђено међународним уговорима/споразумима којима се одобравају донације или кредити за финансирање буџетског дефицита (подршка буџету).
Завршнe одредбe
30. Даном ступања на снагу ове одлуке престаје да важи Одлука о начину обављања послова између Народне банке Србије и Управе за трезор преко система консолидованог рачуна трезора за девизна средства („Службени гласник РС”, број 46/14).
31. Ова одлука ступа на снагу наредног дана од дана објављивања у „Службеном гласнику Републике Србије” и примењује се од 28. септембра 2015. године.
 
ИО НБС број 35
У Београду, 16. октобра 2014. године
Председавајући
Извршног одбора Народне банке Србије
на седници одржаној 16. октобра 2014. године
вицегувернер
Народне банке Србије,
Веселин Пјешчић, с.р.