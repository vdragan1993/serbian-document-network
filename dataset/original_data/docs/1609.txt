ЗАКОН

о
амнестији

 „Службени
лист СРЈ”, број 9 од 2. 
марта 2001.

 

 

Члан
1.

Даје се амнестија
лицима која су до 7. октобра 2000. године учинила, односно за која постоји
основана сумња да су учинила кривична дела: одбијање примања и употребе оружја
из члана 202, неодазивање позиву и избегавање војне службе из члана 214,
избегавање војне службе онеспособљењем или обманом из члана 215, самовољно
удаљење и бекство из Војске Југославије из члана 217, избегавање пописа и
прегледа из члана 218. и неизвршавање материјалне обавезе из члана 219,
прописана Кривичним законом Савезне Републике Југославије ("Службени лист
СФРЈ", бр. 44/76, 36/77, 34/84, 37/84, 74/87, 57/89, 3/90, 38/90, 45/90,
54/90 и "Службени лист СРЈ", бр. 35/92, 16/93, 37/93 и 24/94).

Овим законом даје се
амнестија и лицима која су у периоду од 27. априла 1992. године до 7. октобра
2000. године учинила, односно за које постоји основана сумња да су учинила
кривична дела: спречавање борбе против непријатеља из члана 118, оружана побуна
из члана 124, позивање на насилну промену уставног уређења из члана 133,
удруживање ради непријатељске делатности из члана 136. и повреда угледа СРЈ из
члана 157, прописана Кривичним законом Савезне Републике Југославије
("Службени лист СФРЈ", бр. 44/76, 36/77, 34/84, 37/84, 74/87, 57/89,
3/90, 38/90, 45/90, 54/90 и "Службени лист СРЈ", бр. 35/92, 16/93,
37/93 и 24/94).

Амнестија из ст. 1.
и 2. овог члана обухвата ослобођење од кривичног гоњења, ослобођење од извршења
казне и брисање осуде.

 

Члан
2.

Ослобађају се од
извршења једне четвртине правноснажном пресудом изречене казне затвора лица
која су до 7. октобра 2000. године осуђена за кривична дела прописана Кривичним
законом Савезне Републике Југославије, осим лица правноснажно осуђених за
кривично дело тероризам из члана 125, за кривична дела против човечности и
међународног права из главе XVI, за кривично дело неовлашћена производња и
стављање у промет опојних дрога из члана 245. и за кривично дело омогућавање
уживања опојних дрога из члана 246. Кривичног закона Савезне Републике
Југославије ("Службени лист СФРЈ", бр. 44/76, 36/77, 34/84, 37/84,
74/87, 57/89, 3/90, 38/90, 45/90, 54/90 и "Службени лист СРЈ", бр.
35/92, 16/93, 37/93 и 24/94).

 

Члан
3.

Ако против лица из
члана 1. овог закона није покренут кривични поступак, поступак се неће
покренути, а ако је кривични поступак у току - обуставиће се.

Ако је лицу из члана
1. овог закона правноснажно изречена казна затвора, ослободиће се од извршења
те казне у целини или у делу који није извршен.

 

Члан
4.

Амнестија не дира у
права трећих лица која се заснивају на осуди.

 

Члан
5.

За лице против кога
се води кривични поступак или је тај поступак правноснажно окончан, решење о
амнестији доноси надлежни суд првог степена по службеној дужности.

 

Члан
6.

Ако се лице из члана
1. на које се односи амнестија налази у притвору, надлежни првостепени суд
донеће решење о укидању притвора.

За лице из члана 1.
које се налази на издржавању казне затвора решење о ослобођењу од даљег
издржавања казне донеће првостепени суд опште надлежности на чијем се подручју
налази казнено-поправна установа, а за лице које се налази на издржавању казне
затвора у војној казнено-поправној установи - надлежни првостепени војни суд.

Решења из ст. 1. и
2. овог члана донеће се по службеној дужности, у року од три дана од дана
ступања на снагу овог закона.

 

Члан
7.

У случајевима из
члана 2. овог закона, надлежни првостепени суд утврдиће решењем део казне од
чијег извршења је осуђени ослобођен и одредити остатак казне који ће се
извршити. Ако је неиздржани део казне мањи или једнак делу умањене казне,
осуђени ће се одмах пустити на слободу.

 

Члан
8.

Решење из чл. 5. до
7. овог закона може се донети и на захтев окривљеног или осуђеног лица или лица
које у корист оптуженог може изјавити жалбу.

 

Члан
9.

Против решења о
примени амнестије жалбу могу изјавити тужилац, окривљени и његов бранилац,
осуђени и лице које је овлашћено да у корист оптуженог изјави жалбу ако је оно
поднело захтев.

Жалба из става 1.
овог члана не задржава извршење решења.

 

Члан
10.

Ако се лице на које
се односи решење о примени амнестије из члана 1. налази у притвору или на
издржавању казне затвора, суд ће одредити да се одмах пусти на слободу.

 

Члан
11.

Брисање осуде из
казнене евиденције за кривична дела из члана 1. овог закона извршиће по
службеној дужности органи који воде казнену евиденцију, у року од три дана од
дана ступања на снагу овог закона.

Брисање осуде из
става 1. овог члана извршиће се и на захтев лица које може поднети захтев за
давање амнестије по овом закону.

 

Члан
12.

Ако овим законом
није друкчије одређено, поступак о примени амнестије по овом закону спроводи се
по одредбама Закона о кривичном поступку.

 

Члан
13.

Овај закон ступа на
снагу наредног дана од дана објављивања у "Службеном листу СРЈ".