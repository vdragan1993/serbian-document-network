На основу члана 38. става 2. Закона о одузимању имовине проистекле
из кривичног дела („Службени гласник РС”, број 97/08),
 Министар правде доноси
 
ПРАВИЛНИК
о ближој садржини записника о одузимању имовине,
евиденцијама које се воде у Дирекцији за управљање одузетом имовином и начину вођења
евиденција
"Службени гласник РС", број 17 од
13. марта 2009.
 
Предмет правилника
 
Члан 1.
 Овим правилником ближе се прописује садржина записника о одузетој имовини
и начин вођења евиденција о пословима управљања одузетом имовином проистеклом из
кривичног дела, предметима кривичног дела и  имовинској користи прибављеној
кривичним делом и имовини датој на име јемства у кривичном поступку у Дирекцији
за управљање одузетом, органу управе у саставу Министарства правде (у даљем тексту:
Дирекција).
 
Садржина записника о одузетој имовини
 
Члан 2.
 Записник о одузетој имовини садржи податке: о редном броју, броју и
датуму решења и називу суда који је донео решење о усвајању захтева за привремено
или трајно одузимање имовине, имену и презимену, односно пребивалишту и боравишту
власника имовине, напомену да ли је власник окривљени, сведок сарадник, оставилац,
правни следбеник или треће лице, податке да ли је имовина покретна или непокретна,
податке о стању у коме се имовина налази, податке о вредности имовине, податке где
се имовина налази и напомене.
 
Основне евиденције које се воде у Дирекцији
 
Члан 3.
 У Дирекцији се воде следеће основне евиденције:
 – евиденција привремено одузете покретне и непокретне имовине;
 – евиденција о трајно одузетој покретној и непокретној имовини;
 – евиденција о предметима кривичног дела;
 – евиденција о имовинској користи прибављеној кривичним делом;
 – евиденција о имовини датој на име јемства у кривичном поступку;
 – евиденција у вези са имовинском користи проистеклом из привредног
преступа и прекршаја.
 
Посебни обрасци записника и основних евиденција
 
Члан 4.
 Садржај и облик записника из члана 2. овог правилника, односно основних
евиденција из члана 3. овог правилника (обрасци бр. 1. до 7), одштампани су уз овај
правилник и чине његов саставни део.
 
Књига привремено одузете имовине
 
Члан 5.
 У књигу привремено одузете покретне и непокретне имовине заводе се
подаци о покретној и непокретној привремено одузетој имовини која се чува у Дирекцији,
време на које је имовина привремено одузета, подаци о делу имовине која је остављена
власнику, подаци о имовини која је поверена на чување другом правном или физичком
лицу, подаци о покретној имовини која је продата у циљу очувања њене вредности и
подаци о вредности за коју је продата покретна имовина.
 
Књига трајно одузете имовине
 
Члан 6.
 У књигу трајно одузете имовине заводе се подаци о покретној и непокретној
имовини која је трајно одузета, подаци о продаји трајно одузете имовине, вредности
за коју је продата, као и подаци о имовини која је на основу одлуке Владе која је
уступљена без накнаде у хуманитарне сврхе, односно уступљена надлежним институцијама,
када су у питању предмети од историјске, уметничке и научне вредности.
 
Књига одузетих предмета кривичних дела
 
Члан 7.
 У књигу одузетих предмета уносе се подаци прописани Судским пословником.
Дирекција може водити и књигу одузетог оружја.
 
Књига имовинске користи прибављене кривичним
делом
 
Члан 8.
 У књигу имовинске користи прибављене кривичним делом уписују се подаци
о  новцу, предметима од вредности, као и о свакој другој имовинској користи
која је прибављена кривичним делом одузетом у кривичном поступку, као и новчаном
износу који одговара прибављеној имовинској користи, уколико одузимање није било
могуће.
 
Књига имовине дате на име јемства у кривичном
поступку
 
Члан 9.
 У књигу имовине дате на име јемства у кривичном поступку уносе се подаци
о суду који је донео решење о јемству, подаци о готовом новцу, хартијама од вредности,
покретним стварима веће вредности датим на име јемства, односно непокретним добрима
лица на које је стављена хипотека на име јемства.
 Књига имовинске користи проистекле из привредног преступа и прекршаја
 
Члан 10.
 У књигу имовинске користи проистекле из привредног преступа и прекршаја
уписују се подаци о привредном, односно трговинском суду или прекршајном суду, односно
органу пред којим се води прекршајни поступак, у коме се имовинска корист одузима,
као и подаци о новцу, предметима од вредности, као и свакој другој имовинској користи
која се одузима. 
 
Помоћне евиденције које се воде у Дирекцији
 
Члан 11.
 Дирекција може водити именике и друге помоћне књиге, у зависности од
обима предмета.
 
Обавеза службеног лица које воде евиденције
и надзор над њиховим радом
 
Члан 12.
 Службено лице које води књигу из чл. 5. до 11. овог правилника дужно
је да ажурно води евиденцију и проверава да ли се стање по књизи слаже са стварним
стањем.
 Директор Дирекције надзире рад лица које води евиденције у Дирекцији
прегледом основних и помоћних евиденција, прибављањем извештаја, као и на други
погодан начин и предузима мере за правилан и благовремени рад.
 
Сходна примена прописа о канцеларијском пословању
 
Члан 13.
 На вођење евиденција у Дирекцији сходно се примењују прописи о канцеларијском
пословању у органима државне управе. 
 
Члан 14.
 Овај правилник ступа на снагу осмог дана од дана објављивања у „Службеном
гласнику Републике Србије”.
 
Број 110-00-10/2009-05
У Београду, 3. марта 2009. године
Министар,
Снежана Маловић, с.р.
 
 
Обрасци