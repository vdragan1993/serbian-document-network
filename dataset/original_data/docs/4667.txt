На основу члана 110. став 5. Закона о водама („Службени гласник РС”, бр. 30/10, 93/12 и 101/16),
Министар пољопривреде и заштите животне средине доноси
ПРАВИЛНИК
о утврђивању критеријума за одређивање заштићених области
"Службени гласник РС", број 13 од 24. фебруара 
				2017.
 
Члан 1.
Овим правилником утврђују се критеријуми за одређивање заштићених области из члана 110. став 1. тач. 5) и 6) Закона о водама.
Члан 2.
Области намењене заштити станишта или врста где постоји функционална зависност од статуса вода и где је битан елеменат њихове заштите одржавање или побољшање статуса вода одређују се за заштићене области ако је испуњен један од следећих критеријума:
1) област или подручје и припадајућа водна тела заштићено је у складу са прописима о заштити природе којима се уређује еколошка мрежа;
2) подручје је проглашено у складу са потврђеним међународним уговорима у области заштите природе;
3) одређено заштићено подручје проглашено je у складу са законом који уређује област заштите природе.
Функционална зависност од статуса вода за области из става 1. овог члана постоји уколико се у границама области из става 1. овог члана налазе водени и влажни типови станишта и станишта дивљих врста биљака, животиња и гљива заштићених у складу са законом који уређује област заштите природе и међународним уговорима (копнене површинске воде, мочварна, тресавска, ритска и слатинска станишта).
Члан 3.
Области намењене заштити економски важних акватичних врста одређују се за заштићене области ако je испуњен један од следећих критеријума:
1) да је на делу риболовне воде, на којој се обавља привредни риболов, одређено посебно станиште риба значајно за биолошке потребе риба, као што су: мрест, зимовање, раст, исхрана и кретање (миграција) риба, у складу са програмом управљања рибарским подручјима;
2) у областима је присутно економско коришћење акватичних биљака.
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-251/2016-07
У Београду, 8. фебруара 2017. године
Министар,
Бранислав Недимовић, с.р.