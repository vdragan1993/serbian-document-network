На
основу члана члана 61. став 1. Закона о државној управи („Службени гласник РС”,
број 79/05) и члана 43. став 3. Закона о Влади („Службени гласник РС”, бр.
55/05 и 71/05 – исправка), 
Влада
доноси 
 
 
ЗАКЉУЧАК
о начинима окончања јавних
конкурса за попуњавање положаја у државној управи
„Службени
гласник РС“, број 57 од 22. јуна 2007.
 
 
I
Овај
закључак односи се на јавне конкурсе за попуњавање положаја у министарствима, посебним
организацијама и службама Владе који су започети до ступања на снагу Закона о министарствима
(„Службени гласник РС”, број 43/07), а нису окончани постављењем неког кандидата
на положај. 
 
II
1.
Ако је по оглашеном јавном конкурсу за попуњавање положаја изборни поступак завршен
и сачињена листа кандидата за постављење на положај (у даљем тексту: листа кандидата),
конкурсна комисија доставиће листу кандидата руководиоцу органа у коме је донето
решење о попуњавању положаја. Ако је решење о попуњавању положаја донето у органу
коме је ступањем на снагу Закона о министарствима промењен делокруг или који је
укинут – конкурсна комисија доставља листу кандидата руководиоцу оног органа у чији
су делокруг прешли послови положаја за који је донето решење о попуњавању положаја
и који је надлежан да Влади предложи кандидата за положај.
2.
Руководилац органа који је примио листу кандидата може предложити Влади да на положај
постави кандидата с листе кандидата под следећим условима: а) ако је новим правилником
о унутрашњем уређењу и систематизацији радних места у органу предвиђен исти положај
као и у органу у коме се положај налазио до ступања на снагу Закона о министарствима;
б) ако је делокруг организационе јединице или органа управе у саставу министарства
којим се с положаја руководи исти као кад је донето решење о попуњавању положаја
и в) ако су услови за рад на положају исти као у решењу о попуњавању положаја. Кад
наведени услови нису испуњени, руководилац органа донеће решење о обустављању поступка
попуњавања положаја спровођењем јавног конкурса и решење ће доставити Високом службеничком
савету и Служби за управљање кадровима, која ће учеснике конкурса обавестити о обустављању
поступка. После тога, руководилац органа може донети ново решење о попуњавању положаја
јавним конкурсом или предложити Влади постављење лица на основу члана 179. став
2. Закона о државним службеницима. 
3.
Чак и када су наведени услови испуњени, руководилац органа који је примио листу
кандидата може предложити Влади постављење лица које није на листи кандидата, а
на основу члана 179. став 2. Закона о државним службеницима. У том случају, сматраће
се да је руководилац органа одлучио да не предложи кандидата с листе кандидата,
а Служба за управљање кадровима обавестиће о томе све учеснике јавног конкурса.
 
III
Ако
је руководиоцу органа по спроведеном јавном конкурсу достављена листа кандидата,
а постављење је, после ступања на снагу Закона о министарствима, извршено на основу
члана 179. став 2. Закона о државним службеницима – сматраће се да је руководилац
органа одлучио да не предложи ниједног кандидата с листе кандидата, а Служба за
управљање кадровима обавестиће о томе све учеснике јавног конкурса.
 
IV
1.
Јавни конкурси за попуњавање положаја за које изборни поступак није завршен могу
да се наставе ако је новим правилником о унутрашњем уређењу и систематизацији радних
места у органу предвиђен исти положај, са истим условима за рад на положају и са
истим делокругом организационе јединице или органа управе у саставу министарства
којима се с положаја руководи, и ако руководилац органа одлучи да се настави спровођење
јавног конкурса.
2.
Руководилац органа који одлучи да се настави спровођење јавног конкурса, о томе
писмено обавештава Високи службенички савет и Службу за управљање кадровима. Ако,
пак, руководилац органа одлучи да се не настави спровођење јавног конкурса, донеће
решење о обустављању поступка попуњавања положаја и решење ће доставити Високом
службеничком савету и Служби за управљање кадровима. После тога, он ће предложити
Влади постављење лица на основу члана 179. став 2. Закона о државним службеницима.
 
V
Овај
закључак објавити у „Службеном гласнику Републике Србије”.
 
05 број 111-3542/2007
У Београду, 21. јуна 2007. године
Влада
Потпредседник,
мр Божидар Ђелић, с.р.