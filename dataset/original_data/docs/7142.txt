На основу члана 60. Закона о електронским медијима („Службени гласник РС”, број 83/14),
Савет Регулаторног тела за електронске медије, на седници одржаној 16. јуна 2015. године, донeo je
 
ПРАВИЛНИК
о спровођењу наградних такмичења у области пружања медијских услуга
"Службени гласник РС", број 55 од 25. јуна 
				2015.
 
Члан 1.
Овим правилником ближе се уређује начин испуњавања обавезе пружалаца медијских услуга да наградна такмичења спроводе правично, уз објављивање јасних правила о тим садржајима и јавно обећаној награди (у даљем тексту: награда).
Члан 2.
Наградно такмичење јесте програмски садржај у коме корисник медијске услуге или друго лице учествује путем присуства у студију пружаоца медијске услуге или у другом месту где се тај садржај продуцира или путем слања поштанских пошиљки или коришћења услуга електронске комуникационе мреже (нпр. фиксна или мобилна телефонска мрежа, Интернет и сл.), ради прибављања новчане, робне услужне или друге награде.
Програмски садржај из става 1. овог члана емитује се као главни или споредан садржај, по правилу, у виду квиза или другог наградног такмичења у знању, способностима или вештинама, у виду наградног такмичења у коме није потребно показати неко посебно знање, способност или вештину или у виду игре на срећу. 
Програмским садржајем из става 1. овог члана не сматра се садржај који је по својој природи искључиво намењен одређивању добитника игре на срећу (нпр. извлачење добитника лотоа), осим ако је пружалац медијске услуге приређивач игре на срећу, учествује у расподели прихода од игре на срећу или се игра на срећу приређује (позивање за учешће у игри, учествовање у игри, представљање награде или добитника и сл.) посредством његовог програмског садржаја.
Изрази игра на срећу и електронска комуникациона мрежа који се користе у овом правилнику, имају значење утврђено законом којим се уређује област игара на срећу, односно законом којим се уређује област електронских комуникација.
Члан 3.
Пружалац медијске услуге је дужан да наградно такмичење спроводи правично, а нарочито да благовремено објави правила такмичења, податке о награди и друге податке који су од значаја за учешће у такмичењу, као и да поступа непристрасно и поштује равноправност учесника у такмичењу. 
Члан 4. 
Пружалац медијске услуге дужан је да благовремено пре започињања емитовања наградног такмичења објави на јасан и лако доступан начин (нпр. на својој интернет страници или у оквиру своје услуге телетекста) правила учествовања у том садржају, укључујући и јасне и истините податке о награди која се додељује, правила која се односе на начин објављивања добитника награде и начин додељивања награде. 
Ако се наградно такмичење емитује у виду игре на срећу, пружалац медијске услуге, заједно са подацима из става 1. овог члана, објављује и пуно пословно име и седиште лица које приређује игру на срећу, његов матични број, порески идентификациони број, адресу његове интернет странице и његову електронску адресу. 
На почетку емитовања наградног такмичења у коме учествују корисници медијске услуге морају се саопштити:
1) битна правила учешћа у наградном такмичењу, а нарочито она која би могла да утичу на одлуку корисника медијске услуге да учествује у том садржају;
2) назив и седиште лица које приређује игру на срећу, ако се наградно такмичење емитује у виду такве игре; 
3) на који начин се корисници медијске услуге могу упознати са другим правилима учествовања која том приликом нису саопштена. 
Члан 5.
Програмски садржај којим се позива, односно подстиче на учествовање у наградном такмичењу мора да садржи:
1) рок у коме корисник медијске услуге или друго лице може да се пријави ради учешћа у том садржају или до ког момента може да учествује у том садржају, ако такви рокови постоје;
2) битна правила учествовања у том садржају, нарочито ако постоје одређена ограничења у погледу могућности учешћа (нпр. у вези са старошћу учесника);
3) јасне и истините податке о награди која се додељује;
4) на који начин ће бити објављена информација о добитнику награде. 
Члан 6. 
Подаци о награди која се добија учешћем у наградном такмичењу објављују се на јасан и истинит начин, а нарочито је неопходно напоменути да ли добитник награде сноси одређене трошкове ради њеног пријема или коришћења (нпр. трошкови плаћања пореза или карте за авионски превоз и сл.).
Члан 7.
Ако се корисници медијске услуге позивају да учествују у наградном такмичењу посредством коришћења услуге електронске комуникационе мреже за коју важи посебна тарифа (нпр. посебно тарифирани број телефона) – (у даљем тексту: посебно тарифирана услуга), на јасан и истинит начин морају се објавити следећи подаци:
1) укупан износ посебне тарифе (нпр. цена успостављања позива, цена позива по јединици времена, цена слања СМС-а) и износ пореза који корисник услуге плаћа на тај износ тарифе;
2) да ли коришћење посебно тарифиране услуге гарантује учешће у програму;
3) начин наплате цене коришћења посебно тарифиране услуге (нпр. да ли се она наплаћује одмах по започетом коришћењу посебно тарифиране услуге или тек по укључењу у програм).
У оквиру аудио-визуелне медијске услуге подаци из става 1. овог члана морају бити јасно видљиви све док је на екрану присутан и број за коришћење посебно тарифиране услуге, с тим што се за њихово навођење морају користити знаци идентичне боје, величине и видљивости који се користе за навођење броја, док се приликом усменог саопштења они морају саопштити одмах по објављивању броја за коришћење посебно тарифиране услуге.
У оквиру медијске услуге радија подаци из става 1. овог члана саопштавају се одмах по објављивању броја за коришћење посебно тарифиране услуге. 
Ако је наградно такмичење организовано тако да коришћење посебно тарифиране услуге не гарантује учествовање у том садржају, поред податaка из става 1. овог члана, на јасан и истинит начин морају се објавити следећи подаци:
1) околности које ће наступити пошто корисник медијске услуге започне да користи посебно тарифирану услугу (нпр. да ће му бити саопштено који је по реду и када ће се стећи могућност да учествује у програму или да ће му одмах бити саопштено да је стекао могућност да учествује у програму);
2) начин на који се врши избор корисника медијске услуге којима ће бити омогућено да учествују у наградном такмичењу (нпр. да рачунарски програм између одређеног броја гледалаца бира, по методу случајног одабира, гледаоца који ће бити укључен у програм).
У оквиру аудио-визуелне медијске услуге подаци из става 4. овог члана морају бити усмено саопштени на почетку наградног такмичења и морају бити видљиви све док је на екрану присутан број за коришћење посебно тарифиране услуге. 
У оквиру медијске услуге радија подаци из става 4. овог члана саопштавају се одмах по објављивању броја за коришћење посебно тарифиране услуге.
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”. 
Број 05-440/15-5
У Београду, 16. јуна 2015. године
Председник Савета,
Горан Караџић, с.р.