На основу члана 10. став 1. Уредбе о општим условима за емисију и продају државних хартија од вредности на примарном тржишту („Службени гласник РС”, број 100/14),
Министар финансија доноси
 
ПРАВИЛНИК
о обрасцу уговора о приступању аукцијској платформи
“Службени гласник РС”, број 128 од 26. 
				новембра 2014.
 
Члан 1.
Овим правилником прописује се образац уговора о приступању аукцијској платформи.
Члан 2.
Образац уговора о приступању аукцијској платформи одштампан је уз овај правилник и чини његов саставни део.
Образац уговора из става 1. овог члана штампа се на белој хартији формата А4.
Члан 3.
Даном ступања на снагу овог правилника престаје да важи Правилник о обрасцу уговора о приступању аукцијској платформи Трезора („Службени гласник РС”, број 8/09).
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”.
Број 401-1551/2014-001
У Београду, 18. новембра 2014. године
Министар,
др Душан Вујовић, с.р.
 
 




УГОВОР
О ПРИСТУПАЊУ АУКЦИЈСКОЈ ПЛАТФОРМИ
Закључен дана ________ године, у Београду, између:
1. Министарства финансија – Управе за јавни дуг (у даљем тексту: Управа), коју заступа ________, директор Управе и
2. _____________ (у даљем тексту: Oвлашћени учесник), кога заступа ______
(у даљем тексту: уговорне стране).
Члан 1.
Oвим уговором уговорне стране регулишу међусобна права и обавезе у вези са приступањем Овлашћеног учесника аукцијској платформи, ради учешћа на аукцијама државних хартија од вредности из члана 1. Уредбе о општим условима за емисију и продају државних хартија од вредности на примарном тржишту („Службени гласник РС”, број 100/14 – у даљем тексту: Уредба).
Члан 2.
Уговорне стране констатују да је Овлашћени учесник:
1) испунио услове прописане чланом 6. Уредбе; 
2) поднео Пријаву за учешће на аукцијама државних хартија од вредности посредством аукцијске платформе, као и документацију и доказе из чл. 7. и 12. Уредбе, односно да Oвлашћени учесник испуњава услове за приступање аукцијској платформи ради трговања државним хартијама од вредности из члана 1. Уредбе (у даљем тексту: државне хартије); 
3) сагласно члану 7. став 1. тачка 9) Уредбе, доставио Управи две сопствене бланко менице као средство обезбеђења извршавања обавеза по пословима закљученим на аукцијама државних хартија.
Члан 3.
Овлашћени учесник се обавезује да: 
1) пре испостављања налога за трговање преко аукцијске платформе провери покривеност налога у складу са законом, подзаконским актима и актима Комисије за хартије од вредности и обезбеди да на његовим рачунима, односно на рачунима његових клијената, има довољно новчаних средстава за испостављање налога за трговање и поступање са налозима за трговање, односно за извршење преузетих обавеза по закљученом послу на аукцији државних хартија;
2) по добијању обавештења о прихватању понуде на аукцији државних хартија изврши уплату укупне вредности понуде на свој новчани рачун код Централног регистра, депоа и клиринга хартија од вредности, у складу са терминским планом спровођења аукције државних хартија, тј. у току истог радног дана.
Члан 4.
Овлашћени учесник се обавезује да ће приликом трговине државним хартијама преко аукцијске платформе: 
1) придржавати се одредаба Уредбе, законских и подзаконских прописа који регулишу трговину државним хартијама на примарном тржишту;
2) савесно и у складу са добрим пословним обичајима и пословним моралом обављати послове трговине државним хартијама;
3) о приспелом налогу клијента или о сопственом налогу одмах обавестити Управу;
4) одмах писмено обавестити Управу о свакој промени својих овлашћења, права, обавеза и одговорности у правном промету, а нарочито о променама које се односе на услове на основу којих је стекао право учешћа на аукцијској платформи, као и о променама података из Пријаве за учешће на аукцијама државних хартија од вредности посредством аукцијске платформе. 
Члан 5.
Овлашћени учесник одговаран је за исправност података унетих са клијентских радних станица у аукцијску платформу. 
Члан 6.
Овлашћени учесник је сагласан да, у случају да не измири обавезу по закљученом послу на аукцији државних хартија посредством аукцијске платформе, Управа може попунити меницу из члана 2. тачка 3) овог уговора на износ те доспеле обавезе.
Меницу из става 1. овог члана Управа подноси на наплату пословној банци код које се води рачун Овлашћеног учесника, у року прописаном законом којим се уређује меница.
Члан 7.
Управа се обавезује да Овлашћеном учеснику обезбеди електронски приступ аукцијској платформи, као и све друге услове за несметано трговање на аукцијама државних хартија, у складу са Уредбом.
Управа не одговара за штету насталу Овлашћеном учеснику, његовим клијентима или трећим лицима, изузев уколико је иста проузрокована услед немара или намерно проузроковане грешке запосленог у Управи.
Члан 8.
Управа може једнострано раскинути овај уговор уколико:
1) је Овлашћеном учеснику на примарном тржишту одузета дозвола Комисије за хартије од вредности за обављање делатности инвестиционог друштва;
2) је над Oвлашћеним учесником покренут претходни стечајни поступак, односно отворен стечајни поступак;
3) је донета одлука од стране органа управљања Овлашћеног учесника о његовој ликвидацији или је покренут поступак принудне ликвидације;
4) Овлашћени учесник више не испуњава услове из члана 2. овог уговора;
5) Овлашћени учесник, услед непоштовања закона којим се уређује тржиште капитала, буде изложен рестриктивним мерама за обављање инвестиционих активности и пружања инвестиционих услуга.
Члан 9.
Сва спорна питања у извршавању овог уговора уговорне стране решаваће споразумно, а у случају спора надлежан је суд у Београду.
Члан 10.
На остала питања која нису посебно уређена овим уговором, примењиваће се одредбе Уредбе, закона којим се уређује јавни дуг и закона којим се уређују облигациони односи.
Члан 11.
Овај уговор је сачињен у четири истоветна примерка, од којих по два задржава свака уговорна страна.
   




МИНИСТАРСТВО ФИНАНСИЈА






УПРАВА ЗА ЈАВНИ ДУГ


ОВЛАШЋЕНИ УЧЕСНИК




______________________


______________________