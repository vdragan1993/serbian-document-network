На основу члана 161. ст. 3. и 4. Закона о осигурању („Службени гласник РС”, број 139/14) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12 и 14/15),
Извршни одбор Народне банке Србије доноси
 
ОДЛУКУ
о стицању звања и усавршавању овлашћеног актуара
"Службени гласник РС", број 38 од 29. априла 
				2015.
 
Уводна одредба
1. Овом одлуком прописују се стручне квалификације и искуство који су потребни за стицање звања овлашћеног актуара, садржина програма и начин полагања стручног испита за стицање тог звања, начин доказивања испуњености услова за стицање тог звања, као и начин усавршавања овлашћених актуара.
Стручне квалификације и искуство
2. Овлашћени актуар мора имати следеће стручне квалификације и искуство: 
1) завршене мастер студије из области актуарства на Економском факултету Универзитета у Београду (у даљем тексту: Факултет);
2) најмање три године радног искуства на актуарским пословима у друштву за осигурање/реосигурање, другој финансијској институцији или друштву за ревизију, односно на пословима надзора актуарских послова у друштву за осигурање/реосигурање у органу надлежном за надзор над обављањем делатности осигурања, а које је стечено у земљи или иностранству.
3. Мастер студије из тачке 2. одредба под 1) ове одлуке обухватају испите наведене у Прилогу 1 ове одлуке, који је одштампан уз ову одлуку и њен је саставни део.
Садржина програма и начин полагања стручног испита 
4. Програм за полагање стручног испита за стицање звања овлашћеног актуара (у даљем тексту: стручни испит) обухвата: 
1) прописе из делатности осигурања;
2) стандарде актуарске струке;
3) етику актуарске струке.
5. Стручни испит полаже се пред Комисијом за полагање стручног испита за стицање звања овлашћеног актуара (у даљем тексту: Комисија).
Комисију образује гувернер на период од две године.
Комисија има четири члана, од којих је један председник. Један члан Комисије је из редова истакнутих стручњака из области актуарства, а једног члана предлаже министар надлежан за послове финансија.
Комисија има секретара. 
Комисија утврђује списак литературе и листу питања за полагање стручног испита, датум, време и место одржавања тог испита, као и рок за пријаву кандидата за његово полагање, а саставља и записник о спроведеном стручном испиту.
Подаци о литератури за полагање стручног испита објављују се на интернет страни Народне банке Србије.
Комисија доноси пословник о свом раду.
6. Стручни испит организује се два пута годишње, и то у јуну и новембру.
Датум, време и место одржавања стручног испита и рок за пријаву кандидата за полагање тог испита објављују се на интернет страни Народне банке Србије најмање 30 дана пре одржавања тог испита.
Кандидат може приступити полагању стручног испита aко испуњава услове прописане законом и овом одлуком. 
7. Кандидат Народној банци Србије доставља пријаву за полагање стручног испита на обрасцу Пријава за полагање стручног испита (Прилог 2), који је одштампан уз ову одлуку и њен је саставни део, у року из тачке 6. став 2. ове одлуке.
Уз пријаву из става 1. ове тачке, кандидат прилаже следећу документацију:
1) уверење о завршеним мастер студијама из тачке 2. одредба под 1) ове одлуке;
2) доказ о радном искуству из тачке 2. одредба под 2) ове одлуке;
3) потврду надлежног органа да није правноснажно осуђено за кривично дело на безусловну казну затвора или правноснажно осуђено за казнено дело које га чини неподобним за обављање послова овлашћеног актуара;
4) потврду надлежног органа да му није изречена заштитна мера забране обављања делатности која га чини неподобним за обављање послова овлашћеног актуара.
Комисија од кандидата може захтевати достављање и других података и документације.
Лице које није положило испит, уз сваку следећу пријаву за полагање стручног испита дужно је да достави само документацију из става 2. одредбе под 3) и 4) ове тачке. 
У року од осам дана од дана истека рока за пријаву кандидата, Комисија на интернет страни Народне банке Србије објављује списак кандидата који могу да приступе полагању стручног испита. 
Лице које није приступило полагању стручног испита због оправданих разлога (болест, службени пут и др.) подноси писмену молбу Комисији, најкасније седам дана од дана одржавања тог испита, да му се уплаћена накнада призна за следећи рок, са образложењем и достављањем одговарајућих доказа о оправданости одсуства са испита.
8. Стручни испит полаже се писмено, а успех кандидата оцењује се са „положио” или „није положио”.
Сматра се да је кандидат положио стручни испит ако је остварио најмање 75 од 100 бодова на стручном испиту. Питања могу носити различит број бодова, а за нетачан одговор на питање додељују се негативни бодови у висини једне половине броја бодова предвиђеног за то питање. 
Комисија обавештава кандидате о успеху на стручном испиту најкасније 20 дана од дана одржавања тог испита, објављивањем извештаја о прелиминарним резултатима стручног испита на интернет страни Народне банке Србије.
9. Кандидат који није положио стручни испит може остварити увид у свој тест у периоду у коме се може поднети жалба.
Ако кандидат сматра да му је повређено неко право, односно да питања нису тачно вреднована, има право жалбе у року од осам дана од дана објављивања прелиминарних резултата стручног испита на интернет страни Народне банке Србије.
Жалба се подноси Комисији, која по њој одлучује у року од осам дана од дана пријема. 
Ако усвоји жалбу из става 2. ове тачке, Комисија може преиначити одлуку о успеху кандидата у складу с тачком 8. став 2. ове одлуке.
Народна банка Србије на својој интернет страни објављује коначну листу кандидата који су положили стручни испит, и то у року од 45 дана од дана одржавања тог испита.
О кандидатима који су положили стручни испит води се посебна евиденција.
10. Народна банка Србије лицу које је положило стручни испит издаје овлашћење за обављање актуарских послова, и то у року од 60 дана од дана одржавања тог испита. 
Стицање звања овлашћеног актуара лица које је то звање стекло у иностранству
11. Лицу које је звање овлашћеног актуара стекло у иностранству Народна банка Србије може издати овлашћење за обављање актуарских послова ако то лице испуњава услове прописане чланом 161. став 2. Закона о осигурању.
Лице из става 1. ове тачке подноси Народној банци Србије пријаву за полагање стручног испита на обрасцу Пријава за полагање стручног испита (Прилог 2), у року из тачке 6. став 2. ове одлуке, са следећом документацијом:
1) потврдом Факултета о усклађености положених испита у иностранству са испитима из Прилога 1 ове одлуке;
2) доказом и потврдама из тачке 7. став 2. одредбе од 2) до 4) ове одлуке;
3) потврдом страног надлежног органа да му није одузето овлашћење за обављање актуарских послова.
Одредбе ове одлуке о полагању стручног испита и издавању овлашћења за обављање актуарских послова сходно се примењују на лице из става 1. ове тачке.
Начин достављања прописане документације и доказа о плаћеној накнади 
12. Прописана документација која се доставља у складу са овом одлуком доставља се у оригиналу или у овереној копији и не може бити старија од три месеца од дана достављања пријаве из тач. 7. и 11. ове одлуке.
Документација из става 1. ове тачке мора бити на српском језику, а ако је на страном језику – уз оригинал или оверену копију документа доставља се и његов превод на српски језик, који је оверио судски тумач.
Достављена документација се не враћа.
13. Подносиоци захтева из ове одлуке дужни су да, поред прописане документације, Народној банци Србије доставе и доказ да су уплатили накнаду прописану одлуком којом се утврђује јединствена тарифа по којој Народна банка Србије наплаћује накнаду за извршене услуге.
Усавршавање овлашћених актуара
14. Овлашћени актуар континуирано се професионално усавршава и прати развој актуарске струке. 
Континуирано професионално усавршавање представља развој знања и способности током целокупног радног века овлашћеног актуара.
15. Континуирано професионално усавршавање укључује нарочито следеће активности: учешће на стручним скуповима/семинарима националних и међународних удружења актуара, учешће на стручним скуповима/семинарима који се односе на актуарску струку, учешће у писању и рецензији стручних радова из области актуарства, учешће у припреми стручних материјала из области актуарства, формална и неформална обука у вези са актуарством, читање релевантне актуарске литературе и друге формалне и неформалне активности које доприносе развоју знања и способности актуара.
16. Овлашћени актуар успоставља сопствени програм и води евиденцију континуираног професионалног усавршавања.
Овлашћени актуар се у свакој календарској години у којој обавља актуарске послове професионално усавршава најмање 20 сати, при чему се појединачна активност за потребе евиденције континуираног професионалног усавршавања може рачунати у трајању од највише 5 сати, без обзира на њено стварно трајање.
17. Овлашћени актуар Народну банку Србије обавештава о свом континуираном професионалном усавршавању достављањем попуњеног обрасца из Прилога 3 ове одлуке, који је одштампан уз ову одлуку и њен је саставни део, до 31. јануара текуће године за претходну годину.
Прелазне и завршне одредбе
18. Лицу које је положило неки од нивоа или дела нивоа стручног испита за стицање звања овлашћеног актуара у складу са Одлуком о условима за стицање звања овлашћеног актуара („Службени гласник РС”, бр. 104/06 и 3/11), Народна банка Србије може, на његов захтев, издати потврду о томе.
Лице из става 1. ове тачке може, до краја 2016. године, полагати диференцијалне испите на Факултету у складу с Програмом за полагање стручног испита за стицање звања овлашћеног актуара предвиђеним одлуком из тог става. 
Лице које је положило испите из става 2. ове тачке Народној банци Србије доставља захтев за издавање овлашћења за обављање актуарских послова, с потврдом Факултета о положеним испитима и документацијом из тачке 7. став 2. одредбе од 2) до 4) ове одлуке. 
Народна банка Србије лицу из става 3. ове тачке издаје овлашћење за обављање актуарских послова у року од 60 дана од дана подношења захтева из тог става.
19. Гувернер именује Комисију у року од 90 дана од дана ступања на снагу ове одлуке.
20. Прво полагање стручног испита у складу са овом одлуком биће организовано у јуну 2016. године.
21. Даном ступања на снагу ове одлуке престаје да важи Oдлука о условима за стицање звања овлашћеног актуара („Службени гласник РС”, бр. 104/06 и 3/11).
22. Ова одлука ступа на снагу наредног дана од дана објављивања у „Службеном гласнику Републике Србије”, а примењује се од 27. јуна 2015. године. 
 
ИО НБС број 29
У Београду, 27. априла 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.
 
Прилози
Прилог 1 -
				Испитни програм мастер 
				студија из области актуарства 
Прилог 2 -
				Пријава за полагање 
				стручног испита 
Прилог 3 -
				Евиденција 
				континуираног професионалног усавршавања овлашћеног актуара