На основу члана 37. став 2. Закона о спољним пословима („Службени гласник
РС”, бр. 116/07, 126/07-исправка и 41/09), 

Влада доноси 

 

 

УРЕДБУ

о условима
за стицање и губитак дипломатског звања

„Службени
гласник РС“, број 80 од 29. септембра 2009.

 

 

Глава прва

 

ОСНОВНЕ ОДРЕДБЕ

 

Садржина
уредбе

 

Члан 1.

Овом уредбом уређују се посебни услови за стицање дипломатског звања,
као и начин њиховог стицања и губитка. 

 

Значење појединих
израза у овој уредби

 

Члан 2.

(1) Под дипломатским звањем подразумева се посебно звање које носе
државни службеници распоређени на дипломатске и конзуларне послове у организационим
јединицама Министарства спољних послова (у даљем тексту: Министарство), укључујући
и дипломатско-конзуларна представништва Републике Србије у иностранству, које им
у складу са општеприхваћеном дипломатском праксом обезбеђује одговарајући ранг у
остваривању представничке функције и извршавању спољнополитичких послова и задатака.

(2) Израз амбасадор у Министарству означава највише дипломатско звање,
а не функцију шефа сталне дипломатске мисије Републике Србије у другој држави, односно
при међународној организацији. 

 

Глава друга

 

СТИЦАЊЕ ДИПЛОМАТСКОГ
ЗВАЊА

 

Услови под
којима државни службеник стиче дипломатско звање

 

Члан 3.

Државни службеник стиче дипломатско звање ако испуни следеће услове:

(1) има високо образовање из области друштвених наука;

(2) има положен дипломатско-конзуларни испит, осим ако стиче статус
дипломате на основу члана 35. став 3. Закона о спољним пословима;

(3) познаје стране језике у складу са условима одређеним актом о унутрашњем
уређењу и систематизацији радних места, и

(4) ако је распоређен на дипломатске или конзуларне послове у унутрашњој
организационој јединици Министарства или у дипломатско-конзуларном представништву.


 

Дипломатско
звање функционера и лица на положају

 

Члан 4.

Функционери и лица на положају у Министарству задржавају своја дипломатска
звања која су стекли пре избора на функцију, односно пре постављења на положај само
у комуникацији са представницима других држава и међународних организација, док
своја права по основу рада и радног односа остварују у складу са својом функцијом,
односно положајем. 

 

Звање амбасадора
у Министарству и министра саветника

 

Члан 5.

У звању амбасадора и министра саветника обављају се најсложенији послови
који знатно утичу на обликовање и остварење спољне политике Републике Србије, а
који захтевају највише стваралачке способности и највиши степен стручности, искуства,
предузимљивости и способности руковођења организационим јединицама Министарства,
сталну дипломатску комуникацију и највиши ниво одговорности.

Амбасадор у Министарству и министар саветник су самостални у свом раду
у оквирима који су одређени циљевима спољне политике Републике Србије, као и инструкцијама
министра спољних послова (у даљем тексту: министар). 

За стицање звања амбасадора у Министарству, поред услова из члана
37. тачка 5. Закона о спољним пословима, неопходно је најмање десет година радног
искуства у струци, а за министра саветника најмање осам година радног искуства у
струци. 

 

Звање првог
саветника, саветника и првог секретара

 

Члан 6.

У звању првог саветника, саветника и првог секретара обављају се послови
високог степена сложености који захтевају посебно знање и искуство из појединих
области спољне политике, међународних односа или конзуларних послова, високе аналитичке
способности и високу предузимљивост, с високим нивоом одговорности и редовном дипломатском
комуникацијом на одговарајућем нивоу.  

Први саветник, саветник и први секретар раде самостално, у оквиру инструкција
и уз повремен надзор претпостављеног. 

За стицање звања првог саветника неопходно је најмање седам, за стицање
звања саветника најмање шест, а за стицање звања првог секретара најмање пет година
радног искуства у струци. 

 

Звање другог
секретара, трећег секретара и аташеа

 

Члан 7.

У звању другог секретара, трећег секретара и аташеа обављају се сложени
послови који захтевају стручност, предузимљивост, одговорност за правилну примену
утврђених метода рада и поступака, као и повремену дипломатску комуникацију на одговарајућем
нивоу. 

Други секретар, трећи секретар и аташе раде унутар прецизно утврђеног
оквира деловања, уз редован надзор претпостављеног. 

За стицање звања другог секретара неопходно је најмање четири, за стицање
звања трећег секретара најмање три, а за стицање звања аташеа најмање једна година
радног искуства у струци. 

 

Звање лица
делегираних у дипломатско-конзуларно представништво на основу споразума са другим државним
органом

 

Члан 8.

Официри Војске Србије и државни службеници других органа државне управе
који се, на основу споразума са Министарством спољних послова, делегирају на радна
места у дипломатско-конзуларна представништва Републике Србије у иностранству, стичу
звања одређена наведеним споразумом, а у складу са постојећом дипломатском праксом.


 

Начин стицања
дипломатског звања

 

Члан 9.

Дипломатско звање се стиче:

(1) решењем о премештају или пријему у радни однос на радно место дипломатских
или конзуларних послова, у складу са актом о унутрашњем уређењу и систематизацији
радних места;

(2) решењем о унапређењу из нижег у непосредно више дипломатско звање,
на основу постигнутих резултата рада, стручности, радног искуства и потреба Министарства. 


На решење из става 1. овог члана може се изјавити жалба. 


 

Глава трећа

 

ГУБИТАК ДИПЛОМАТСКОГ
ЗВАЊА

 

Престанак
радног односа у Министарству

 

Члан 10.

Престанком радног односа у Министарству губи се дипломатско звање.

Државни службеник који је на основу споразума Министарства са другим
органом државне управе био делегиран на посебну дужност у дипломатско-конзуларно
представништво Републике Србије, губи дипломатско звање престанком рада у представништву.


 

Премештај
на радно место извршиоца

 

Члан 11.

Државни службеник који уз своју сагласност буде премештен са радног
места дипломате на радно место извршиоца, у смислу закона којим се уређују права
и дужности државних службеника и члана 32. Закона о спољним пословима, губи дипломатско
звање. 

 

Утврђивање
недостатка неопходних знања и вештина

 

Члан 12.

Ако у поступку предвиђеном у члану 42. ст. 2. до 4. Закона о спољним
пословима буде утврђено да дипломата не поседује знања и вештине неопходне за радно
место на које је био распоређен, решењем којим се распоређује на друго дипломатско
радно место које одговара његовим знањима и вештинама биће му одређено и ниже дипломатско
звање (највише звање у оквиру ниже групе дипломатских звања), ако је то у складу
са актом о унутрашњој организацији и систематизацији радних места. 

 

Задржавање
стеченог дипломатског звања

 

Члан 13.

Дипломата може уз своју сагласност бити привремено премештен на ниже
радно место у дипломатско-конзуларном представништву Републике Србије ако потребе
Министарства то захтевају, задржавајући у комуникацији са представницима других
држава и међународних организација претходно звање.

Ако по престанку рада у дипломатско-конзуларном представништву, у унутрашњим
организационим јединицама Министарства не постоји упражњено радно место у звању
које је дипломата до тада имао, министар може, у смислу члана 44. став 5. Закона
о спољним пословима, одлучити да дипломата буде премештен на ниже дипломатско радно
место уз задржавање звања које је имао пре премештаја у дипломатско-конзуларно представништво.


О задржавању претходног дипломатског звања из става 2. овог члана одлучује
се решењем о премештају на ново радно место. 

 

Глава четврта

 

ЗАВРШНА ОДРЕДБА

 

Ступање на
снагу уредбе

 

Члан 14.

Ова уредба ступа на снагу осмог дана од дана објављивања у „Службеном
гласнику Републике Србије”. 

 

 

05 број 110-5755/2009-1

У Београду, 24. септембра
2009. године

Влада

Први потпредседник Владе
–

заменик председника Владе,

Ивица Дачић, с.р.