На основу члана 38. ст. 1. и 2. Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка, 93/12 и 47/13),
Министар финансија и привреде доноси
 
ПРАВИЛНИК
о обрасцу пореске пријаве о обрачунатом и плаћеном порезу самоопорезивањем и припадајућим доприносима од стране физичког лица као пореског обвезника

	"Службени гласник РС", број 77 од 2. септембра 2013.
 
 

НАПОМЕНА ИЗДАВАЧА: Правилник престаје је да важи даном почетка примене 
	Правилник о пореској пријави о обрачунатом порезу самоопорезивањем и 
	припадајућим доприносима на зараду, односно другу врсту прихода од стране 
	физичког лица као пореског обвезника ("Службени гласник РС", број 15/2016), 
	односно 1. марта 2016. године, осим у случајевима подношења пореске пријаве 
	у складу са чланом 7. тог правилника (види члан 8. Правилника - 15/2016-60).
 
Члан 1.
Овим правилником прописује се образац пореске пријаве о обрачунатом и плаћеном порезу самоопорезивањем коју доставља физичко лице као порески обвезник када сам обрачунава и уплаћује порез на доходак грађана (у даљем тексту: самоопорезивање) на зараду или другу врсту прихода коју остварује у или из друге државе, код дипломатског или конзуларног представништва стране државе, односно међународне организације или код представника или службеника таквог представништва, односно организације или код другог исплатиоца, ако порез по одбитку не обрачуна и не уплати исплатилац прихода, односно ако приход оствари од лица које није обвезник обрачунавања и плаћања пореза по одбитку у смислу члана 99. Закона о порезу на доходак грађана („Службени гласник РС”, бр. 24/01, 80/02, 80/02 – др. закон, 135/04, 62/06, 65/06 – исправка, 31/09, 44/09, 18/10, 50/11, 91/11 – УС, 93/12, 114/12 – УС, 47/13 и 48/13 – исправка – у даљем тексту: Закон).
Члан 2.
Пореску пријаву из члана 1. овог правилника порески обвезник доставља Пореској управи на Oбрасцу ПП ОПО – Пореска пријава о обрачунатом и плаћеном порезу самоопорезивањем и припадајућим доприносима на зараду/другу врсту прихода од стране физичког лица као пореског обвезника за приход примљен ______20__. године, који је одштампан уз овај правилник и чини његов саставни део. 
	
У Образац ПП ОПО новчани износи уносе се у динарима, без децимала.
Члан 3
Пореску пријаву на Обрасцу ПП ОПО порески обвезник доставља Пореској управи – организационој јединици надлежној према месту свог пребивалишта, посебно за остварену зараду и сваку другу врсту прихода наведену на обрасцу те пореске пријаве у року за подношење пореске пријаве за приходе на које се порез плаћа самоопорезивањем у складу са чланом 95. став 5. Закона.
Члан 4.
У Oбрасцу ПП ОПО исказују се и подаци о доприносима за обавезно социјално осигурање (у даљем тексту: припадајући доприноси) које порески обвезник обрачунава и плаћа из оствареног прихода истовремено са обрачуном и плаћањем пореза самоопорезивањем исказаног у тој пореској пријави у смислу члана 65. Закона о доприносима за обавезно социјално осигурање („Службени гласник РС”, бр. 84/04, 61/05, 62/06, 5/09, 52/11, 101/11 и 47/13).
Члан 5.
У Образац ПП ОПО, у колону 3 уносе се следећи подаци:
1) под ред. бр. 1. – остварени приход који чини зарада и друга примања по основу запослења, уговорена накнада или друга врста прихода (бруто износ);
2) под ред. бр. 2. – приход који је изузет или ослобођен плаћања пореза до прописаног износа, уз навођење законског основа за изузимање или ослобођење од плаћања пореза (уписује се члан, односно одредба Закона);
3) под ред. бр. 3. – остварени приход који се опорезује, као разлика између оствареног прихода са ред. бр. 1. и износа прихода који је изузет или ослобођен од плаћања пореза са ред. бр. 2; ако Законом није прописано изузимање, односно ослобођење од плаћања пореза, на овом редном броју исказује се износ са ред. бр. 1;
4) под ред. бр. 4. – износ трошкова који је обвезник имао при остваривању и очувању прихода, ако се признају по Закону (приходи од ауторских права и права сродних ауторском праву и права индустријске својине, приходи од издавања сопствене непокретности, приходи од давања у закуп покретних ствари, приходи спортиста и спортских стручњака и други приходи);
5) под ред. бр. 5. – опорезиви приход (пореска основица) који чини разлика између оствареног прихода који се опорезује са ред. бр. 3. и износа трошкова са ред. бр. 4, ако се признају по Закону; ако се трошкови не признају, на овом редном броју исказује се износ са ред. бр. 3;
6) под ред. бр. 6. – износ пореза, обрачунат применом прописане стопе пореза на опорезиви приход са ред. бр. 5;
7) под ред. бр. 7. – износ пореза на доходак грађана који је плаћен у другој држави на остварени приход са ред. бр. 1. (садржан у том приходу), ако је документован одговарајућом потврдом надлежног државног органа друге државе;
8) под ред. бр. 8. – износ пореза за плаћање, као разлика између износа обрачунатог пореза са ред. бр. 6. и износа пореза плаћеног у другој држави са ред. бр. 7; у случају да порез није плаћен у другој држави, на овом редном броју исказује се износ са ред. бр. 6;
9) под ред. бр. 9. – основица за обрачун и плаћање доприноса за обавезно социјално осигурање, утврђена у складу са законом; ако је основица доприноса једнака основици пореза, на овом редном броју исказује се износ са ред. бр. 5;
10) под ред. бр. 10. – износ обрачунатих и плаћених доприноса за обавезно социјално осигурање из оствареног прихода, као збир износа са ред. бр. 10.1. до 10.3;
11) под ред. бр. 10.1. – износ доприноса за пензијско и инвалидско осигурање (у даљем тексту: ПИО), ако се плаћа у складу са законом, обрачунат применом прописане стопе доприноса на основицу доприноса са ред. бр. 9;
12) под ред. бр. 10.2. – износ доприноса за здравствено осигурање, ако се плаћа у складу са законом, обрачунат применом прописане стопе доприноса на основицу доприноса са ред. бр. 9;
13) под ред. бр. 10.3. – износ доприноса за осигурање за случај незапослености, ако се плаћа у складу са законом, обрачунат применом прописане стопе доприноса на основицу доприноса са ред. бр. 9.
У колони 4 – Уплатни рачун, подаци се уносе на ред. бр. 8, 10.1, 10.2. и 10.3.
Члан 6.
До почетка примене овог правилника примењиваће се Правилник о обрасцу пореске пријаве о обрачунатом и плаћеном порезу по одбитку и припадајућим доприносима од стране физичког лица као пореског обвезника („Службени гласник РС”, број 11/05).
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”, а примењиваће се од 1. јануара 2014. године.
 
Број 110-00-326/2013-04
У Београду, 28. августа 2013. године
Министар,
Млађан Динкић, 
	с.р.