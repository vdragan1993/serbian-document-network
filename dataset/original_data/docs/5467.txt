На основу члана 201. став 5. тачка 16) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС,132/14 и 145/14),
Министар грађевинарства, саобраћаја и инфраструктуре доноси
 
ПРАВИЛНИК
о изгледу, садржини и месту постављања градилишне табле
"Службени гласник РС", број 22 од 27. фебруара 
				2015.
 
Члан 1.
Овим правилником ближе се прописује изглед, садржина и место постављања градилишне табле (у даљем тексту: табла).
Члан 2.
Одредбе овог правилника односе се на:
1) изградњу новог објекта;
2) реконструкцију и санацију постојећег објекта и
3) уклањање постојећег објекта или дела објекта.
Члан 3.
Табла је правоугаоног облика димензија 200 cm x 300 cm x 20 cm.
Табла се израђује од четвртастих кутијастих профила и поцинкованог лима, а поставља се на челичним носачима одговарајуће носивости фундираним у бетон.
Ако се у току радова табла оштети замењује се новом таблом.
Садржај табле исписује се на српском језику, ћириличким писмом, словима примерене величине.
Члан 4.
Предњи део табле је у светлонаранџастој боји, отпорној на атмосферске утицаје.
Задњи и бочни део табле је у жутој (матираној) боји, а носачи табле у сивој боји, отпорни на атмосферске утицаје.
Члан 5.
Табла садржи:
1) приказ објекта у колору на 1/3 површине табле у горњем левом углу;
2) назив, намену и површину, односно дужину објекта, ако се ради о линијском објекту;
3) број/бројеве катастарске/катастарских парцеле/парцела и ознаку катастарске општине на којој се објекат гради;
4) име, односно назив инвеститора (адреса, телефон, сајт);
5) име одговорног пројектанта (адреса, телефон, сајт);
6) назив привредног друштва, односно правног лица или предузетника које је израдило техничку документацију (адреса, телефон, сајт);
7) назив извођача радова, име одговорног извођача радова и име лица које врши стручни надзор (адреса, телефон, сајт);
8) број и датум решења којим је издата грађевинска дозвола и назив органа који је издао грађевинску дозволу, односно број решења којим се одобрава извођење радова (за објекте за које се које се не издаје грађевинска дозвола) и датум правноснажности, односно коначности решења о грађевинској дозволи;
9) датум почетка грађења и рок завршетка изградње објекта, односно извођења радова.
Подаци из става 1. овог члана исписују се словима црне боје на ПВЦ самолепљивој фолији отпорној на оштећења.
Члан 6.
Табла се истиче на видном и приступачном месту на улазу у градилиште, а за линијске објекте табла се поставља на почетку и на крају трасе и на другим одговарајућим деловима трасе.
Табла се поставља у вертикалној равни са дужом хоризонталном страном, на десној страни од главног улаза у градилиште и осветљава се посебним рефлектором, а уклања се после издавања употребне дозволе за објекат.
Члан 7.
Даном ступања на снагу овог правилника престаје да важи Правилник о изгледу, садржини и месту постављања градилишне табле („Службени гласник РС”, број 4/10).
Члан 8.
Овај правилник ступа ступа на снагу наредног дана од дана објављивања у „Службеном гласнику Републике Србије”. 
Број 110-00020/2015-07
У Београду, 25. фебруара 2015. године
Министар,
проф. др Зорана Михајловић, с.р.