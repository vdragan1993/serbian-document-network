Редакцијски пречишћен текст
 
 
На основу члана 35. Закона о јавној својини („Службени гласник РС”, број 72/11), члана 123. тачка 3. Устава Републике Србије и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), 
	
Влада доноси
 
УРЕДБУ
о условима прибављања и отуђења непокретности непосредном погодбом, давања у закуп ствари у јавној својини и поступцима јавног надметања и прикупљања писмених понуда

"Службени гласник РС", бр. 24 од 30. марта 
	2012, 48 од 2. јуна 2015, 99 од 2. децембра 2015.

	 
I. ОСНОВНЕ ОДРЕДБЕ
Члан 1.
Овом уредбом ближе се уређују услови прибављања и отуђења непокретности непосредном погодбом, давања у закуп ствари у јавној својини и поступци јавног надметања и прикупљања писмених понуда. 
	
Члан 2.
Непокретности у јавној својини прибављају се и отуђују у поступку јавног надметања или прикупљања писмених понуда, а изузетно непосредном погодбом, под условима утврђеним законом и овом уредбом. 
	
Почетна, односно најнижа, односно највиша купопродајна цена непокретности која се прибавља или отуђује из јавне својине утврђује се у висини тржишне вредности предметне непокретности, изражене у еврима, с тим што се исплата врши у динарској противвредности по средњем званичном курсу Народне банке Србије на дан уплате.
Купопродајна цена непокретности из става 2. овог члана утврђује се на основу акта надлежног пореског органа или другог надлежног органа, којим је извршена процена тржишне вредности непокретности.
II. ПРИБАВЉАЊЕ НЕПОКРЕТНОСТИ У ЈАВНУ СВОЈИНУ И ОТУЂЕЊЕ НЕПОКРЕТНОСТИ ИЗ ЈАВНЕ СВОЈИНЕ НЕПОСРЕДНОМ ПОГОДБОМ
Члан 3.
Непокретности се могу прибавити у јавну својину непосредном погодбом, али не изнад од стране надлежног органа процењене тржишне вредности непокретности, ако у конкретном случају то представља једино могуће решење, под којим се подразумева:
1) случај када непокретност која се прибавља у јавну својину по својим карактеристикама једина одговара потребама власника, корисника, односно носиоца права коришћења, с тим да предлог акта, односно акт о оваквом располагању садржи образложење разлога оправданости и целисходности прибављања са аспекта остварења интереса Републике Србије, аутономне покрајине, односно јединице локалне самоуправе и разлоге због којих се прибављање не би могло реализовати јавним надметањем, односно прикупљањем писмених понуда;
2) случај када се ради о међусобном располагању између носилаца права јавне својине;
3) случај прибављања непокретности у јавну својину путем размене, ако је та размена у интересу Републике Србије, аутономне покрајине или јединице локалне самоуправе, уз испуњење свих услова из члана 30. Закона о јавној својини („Службени гласник РС”, број 72/11 – у даљем тексту: Закон). 
	
Непокретности у јавној својини могу се отуђити из јавне својине непосредном погодбом, али не испод, од стране надлежног органа процењене тржишне вредности непокретности, ако у конкретном случају то представља једино могуће решење, уз посебно образложење разлога оправданости и целисходности отуђења и разлога због којих се отуђење не би могло реализовати јавним надметањем, односно прикупљањем писмених понуда.
Пошто надлежни орган донесе акт да се непокретност прибави у јавну својину, односно отуђи из јавне својине непосредном погодбом, формира комисију која по окончаном поступку непосредне погодбе записник са одговарајућим предлогом, доставља надлежном органу. 
	
Одлуку о предлогу комисије из става 3. овог члана у погледу прибављања непокретности у јавну својину, односно отуђења непокретности из јавне својине, након спроведеног поступка непосредне погодбе, доноси надлежни орган.
Члан 4.
У случају прибављања путем размене непокретности у јавној својини са инвеститором изградње објеката када је Република Србија, аутономна покрајина и јединица локалне самоуправе носилац права јавне својине на зградама, односно њиховим посебним деловима, који су предвиђени за рушење, у циљу привођења локације планираној намени, утврђују се следећи критеријуми за реализацију размене непокретности у јавној својини непосредном погодбом:
– Републици Србији, аутономној покрајини и јединици локалне самоуправе на име накнаде за непокретност која се даје у размену мора припасти непокретност која има већу површину за најмање 15% када је Република Србија, аутономна покрајина и јединица локалне самоуправе мањински власник у објекту који је предвиђен за рушење, односно уколико је Република Србија, аутономна покрајина и јединица локалне самоуправе већински власник најмање за 50% у односу на површину непокретности у јавној својини која се даје на име размене, с тим што у сваком случају понуда инвеститора не може да буде мања од оствареног просека постигнутог у размени непокретности са преосталим власницима етажних делова непокретности на предметној локацији, а на основу закључених уговора о регулисању имовинско-правних односа између наведених лица;
– уколико се Републици Србији, аутономној покрајини и јединици локалне самоуправе у поступку размене непокретности нуди постојећа непокретност на другој локацији у власништву инвеститора изградње, поред критеријума из алинеје 1. овог става, потребно је да та непокретност буде у истој пословној, односно стамбеној зони и да по свом положају, структури, локацији и намени одговара постојећој непокретности у јавној својини са којом се размењује, као и да та непокретност буде укњижена у одговарајуће јавне књиге о евиденцији непокретности и правима на њима, као својина инвеститора;
– уговором о размени непокретности мора бити предвиђена уговорна казна за случај доцње потенцијалног инвеститора изградње стамбеног, односно пословног објекта на локацији која се приводи планираној намени, у погледу рока за изградњу и предају у посед новоизграђене непокретности која се даје Републици Србији, аутономној покрајини и јединици локалне самоуправе на име размене непокретности у јавној својини;
– уговором о размени непокретности мора бити утврђено заснивање хипотеке на одређеној непокретности у својини инвеститора изградње или трећег лица, којом се обезбеђује извршење његових обавеза, када је инвеститор физичко лице, односно предузетник, а кад је инвеститор изградње привредни субјекат (предузеће, односно привредно друштво), потребно је од инвеститора обезбедити заснивање хипотеке или оригиналну, безусловну, неопозиву и наплативу на први позив банкарску гаранцију првокласне банке, у висини процењене тржишне вредности будуће новоизграђене непокретности коју Република Србија, аутономна покрајина и јединица локалне самоуправе прибавља разменом.
Члан 5.
Изузетно, непокретности се могу отуђити из јавне својине и испод тржишне цене, односно без накнаде, ако постоји интерес за таквим располагањем, као што је:
1) отклањање последица елементарних непогода;
2) успостављање добрих односа са другим државама, односно међународним организацијама;
3) други случајеви отуђења непокретности предвиђени посебним законом.
Предлог акта о отуђењу непокретности из јавне својине испод тржишне цене, односно без накнаде, мора да садржи образложење из кога се може утврдити постојање разлога става 1. овог члана.
У случају преноса права јавне својине на непокретности између различитих носилаца тог права, непокретности се могу преносити испод тржишне цене, односно без накнаде, с тим да такво располагање мора бити посебно образложено. 
	
III. ДАВАЊЕ СТВАРИ У ЈАВНОЈ СВОЈИНИ У ЗАКУП
Члан 6.
Непокретне ствари у јавној својини дају се у закуп у поступку јавног надметања или прикупљања писмених понуда путем јавног оглашавања, а изузетно непосредном погодбом у случајевима утврђеним законом и овом уредбом. 
	
Поступак давања у закуп непокретности у јавној својини спроводи комисија коју образује надлежни орган.
Члан 7.
Након доношења акта о давању у закуп непокретности у јавној својини, комисија из члана 6. став 2. ове уредбе објављује оглас о спровођењу поступка јавног надметања или прикупљања писмених понуда за давање у закуп непокретности у јавној својини.
Оглас из става 1. овог члана, који се објављује у средствима јавног информисања, обавезно садржи:
– назив органа и корисника непокретности која се даје у закуп у јавној својини (назив закуподавца);
– ближе податке о начину давања у закуп непокретности у јавној својини (јавно надметање или прикупљање писмених понуда);
– опис непокретности у јавној својини која се даје у закуп;
– услове под којима се непокретност у јавној својини даје у закуп (рок трајања закупа и др.);
– обавезе закупца у вези са коришћењем непокретности за одређену сврху и намену; 
	
– време и место одржавања јавног надметања, 
	односно јавног отварања приспелих понуда;*
– начин, место и време за достављање пријава за учешће у поступку јавног надметања, односно писмених понуда за учешће у поступку прикупљања писмених понуда;
– време и место увида у документацију, 
	односно услови откупа исте;*
– почетну, односно најнижу висину закупнине по којој се непокретност у јавној својини може дати у закуп;
– висину и начин полагања депозита, односно 
	висину и време трајања банкарске гаранције;*
– рок за повраћај депозита учесницима који нису 
	успели на јавном надметању, односно у поступку прикупљања писмених понуда;*
– назнаку да се у пријави, односно понуди из 
	става 3. овог члана обавезно наводи број рачуна на који ће се извршити 
	повраћај депозита;*
– датум и време разгледања непокретности која 
	се даје у закуп.*
Пријава, односно понуда која се доставља обавезно садржи: доказ о уплати депозита, износ закупнине која се нуди, за физичка лица: име и презиме, адресу, број личне карте, јединствени матични број грађана, за предузетнике: име и презиме предузетника, адресу, број личне карте, јединствени број грађана, назив радње, матични број, за правна лица: назив и седиште, копију решења о упису правног лица у регистар код надлежног органа, као и пуномоћје за лице које заступа подносиоца пријаве. 
	
Подносиоци неблаговремене или непотпуне пријаве, односно понуде не могу учествовати у поступку јавног надметања или прикупљања писмених понуда, а непотпуне или неблаговремене пријаве, односно понуде се одбацују. 
	
*Службени гласник РС, број 48/2015
 
Члан 8.
Поступак јавног надметања сматра се успелим и у случају достављања једне исправне пријаве за учешће којом се подносилац пријаве региструје и присуствује јавном надметању и проглашава закупцем, ако прихвати почетну висину закупнине по којој се непокретност може дати у закуп.
Уколико подносилац пријаве или писмене понуде 
	не прихвати почетну висину закупнине или буде изабран за најповољнијег 
	понуђача, а не закључи уговор о закупу, губи право на враћање депозита.*
Поступак прикупљања писмених понуда спровешће 
	се и уколико пристигне једна понуда.*
*Службени гласник РС, број 48/2015
 
Члан 9.
Избор најповољнијег понуђача врши се применом критеријума висине понуђене закупнине.
Уколико у поступку два или више понуђача 
	понуде исти износ закупнине, комисија из члана 6. став 2. ове уредбе позваће 
	понуђаче који су понудили исти износ закупнине, да у року од три дана од 
	дана пријема позива, доставе нову писмену затворену понуду, са увећаним 
	износом закупнине у односу на претходно дату понуду, а које понуде ће 
	комисија отворити и утврдити најповољнијег понуђача.*
Уколико понуђачи из става 2. овог члана у 
	року од три дана не доставе нову понуду, односно ако су понуђачи доставили 
	нову понуду са истоветном закупнином, комисија из члана 6. став 2. ове 
	уредбе задржава право да избор најповољнијег понуђача изврши по слободном 
	уверењу.*
*Службени гласник РС, број 48/2015
 
Члан 10.
Непокретности у јавној својини могу се изузетно од члана 6. ове уредбе, дати у закуп и ван поступка јавног надметања, односно прикупљања писмених понуда, у случајевима:
– када закуп траже амбасаде страних држава у Републици Србији, као и трговинска и војна представништва и друге организације при дипломатско-конзуларним представништвима у Републици Србији, под условом реципроцитета, међународне организације за помоћ и сарадњу са земљама Европске уније, међународне хуманитарне организације у циљу обезбеђења услова за смештај и рад у Републици Србији, као и домаће хуманитарне организације, политичке странке, организације и удружења грађана из области здравства, културе, науке, просвете, спорта, социјалне и дечије заштите, под условом да тај простор не користе за остваривање прихода, 
	агенције, дирекције и друге службе и организације чији је оснивач носилац 
	права јавне својине, а за које оснивачким актом није утврђена обавеза тих 
	носилаца да им обезбеде пословни простор за рад;
– када закупац престане да обавља своју делатност, услед тешке болести, одласка у пензију или смрти, а доделу у закуп тражи брачни друг, дете или родитељ закупца (чланови породичног домаћинства), под условом да настави са обављањем исте делатности;
– када закупац – правно лице тражи одређивање за закупца друго правно лице чији је оснивач или када закупац – правно лице тражи одређивање за закупца друго правно лице, а оба правна лица имају истог оснивача, односно када је код закупца – правног лица дошло до одређених статусних промена;
– када закупац – физичко лице тражи одређивање за закупца правно лице чији је оснивач или када оснивач правног лица, због брисања истог из регистра надлежног органа, тражи да буде одређен за закупца, као физичко лице;
– када закупац који је уредно измиривао обавезу плаћања закупнине, тражи продужење уговора о закупу, закљученог на одређено време, најраније три месеца, а најкасније месец дана пре истека уговора о закупу;
– када се непокретност даје за потребе одржавања спортских, културних, сајамских, научних и других сличних потреба, а рок закупа је краћи од 30 дана;
– када се непокретност не изда у закуп ни 
	после спроведених четири и више поступака јавног оглашавања, али не испод 
	50% од тржишне висине закупнине за ту непокретност, чији износ умањења 
	утврђује надлежни орган носиоца права јавне својине према кретању висине 
	закупнине на тржишту, с тим што у том случају рок трајања закупа не може 
	бити дужи од три године;*
– када давање у закуп тражи физичко лице којем је та непокретност одузета национализацијом, односно његови наследници, под условом да је покренут поступак за враћање одузете имовине пред надлежним органом;
– када један од закупаца исте непокретности тражи престанак закуподавног односа, а други закупац тражи закључење уговора о закупу, као једини закупац;
– када закупац – правно лице затражи одређивање за закупца непокретности друго правно лице, под условом да оно измири целокупан дуг закупца настао услед неплаћања закупнине и трошкова коришћења закупљене непокретности, а уколико тај дуг није могуће намирити на други начин;
– када је то потребно ради боље организације и ефикасности рада носиоца права јавне својине, односно корисника ствари у јавној својини, као и посебних служби и организација чији су они оснивачи; 
	
– када закључење уговора о закупу гараже тражи 
	власник стана или закупац стана где је гаража саставни део стана и са станом 
	чини једну целину, односно има вертикалну комуникацију са станом,**


– када се непокретност која је у јавној својини, односно која ће до 
	дана примопредаје бити стечена у јавну својину, даје у закуп у циљу 
	реализације инвестиционог пројекта који подразумева отпочињање индустријске 
	производње и запошљавање најмање 1000 запослених на неодређено време на 
	реализацији предметног инвестиционог пројекта у периоду од минимум три 
	године од дана стицања права закупа, уз обавезу одржавања броја запослених у 
	периоду од пет година након достизања пуне запослености предвиђене овим 
	пројектом у складу са прописима који уређују улагања и привлачење 
	инвестиција и прописима који уређују опште услове и поступак контроле 
	државне помоћи.**
Одлуку о давању у закуп непокретности из става 1. овог члана доноси надлежни орган, на образложен предлог комисије.
*Службени гласник РС, број 48/2015
**Службени гласник РС, број 99/2015
 
Члан 11.
Приоритет код давања у закуп гараже у саставу стамбене зграде има власник стана, односно члан породичног домаћинства (брачни друг, дете или родитељ власника стана односно брачног друга), који у стану станује, закупац стана који у стану станује или обавља пословну делатност, власник или закупац пословног простора који има регистровано возило.
Уколико се на оглас јави више заинтересованих понуђача из става 1. овог члана, критеријум за избор најповољнијег понуђача је висина понуђене закупнине, уз испуњеност других услова из огласа. 
	
Ако у тој згради нема заинтересованих лица за закуп гараже, таква гаража може се дати у закуп власнику стана, односно члану породичног домаћинства (брачни друг, дете или родитељ власника стана односно брачног друга), који у стану станује, закупцу стана који у стану станује или обавља пословну делатност, власнику или закупцу пословног простора који има регистровано возило, а који пословни простор односно стан је у стамбеној згради у саставу стамбеног блока или насеља.
Гаража у посебном објекту у саставу стамбеног блока или стамбеног насеља може се дати у закуп лицу које станује у згради која припада том стамбеном блоку, односно стамбеном насељу и које има регистровано возило.
Са закупцем стана који у стану станује или обавља пословну делатност и закупцем пословног простора, који те непокретности користе по основу уговора о закупу закљученог на одређено време, уговор о закупу гараже закључиће се на период који покрива трајање уговора о закупу стана, односно пословног простора.
Члан 12.
Пословни простор у јавној својини даје се у закуп ради стицања прихода, полазећи од процењене тржишне висине закупнине утврђене на основу општих аката јединица локалне самоуправе (општина, градова и града Београда) којима се уређује закупнина за пословни простор, а према локацији пословног простора, како у погледу утврђивања почетне висине закупнине, тако и у погледу разврставања локација по зонама и делатностима.
У случају да није донет општи акт јединице локалне самоуправе из става 1. овог члана, процену тржишне висине закупнине утврдиће надлежни порески орган.
Висина закупнине за остале непокретности у јавној својини утврђује се у складу са посебним прописима.
У случају када се непокретност не изда у 
	закуп после два узастопно спроведена поступка јавног оглашавања, почетна 
	висина закупнине по којој се непокретност даје у закуп умањиће се на 80% од 
	почетне тржишне висине закупнине утврђене на начин и под условима из ст. 1. 
	и 2. овог члана.*
У случају када се непокретност у поновљеном 
	поступку јавног оглашавања са умањеном почетном висином закупнине, на начин 
	и под условима из става 4. овог члана, не изда у закуп, висина закупнине се 
	умањује на 60% од почетне тржишне висине закупнине, по којој цени ће се 
	наставити са јавним оглашавањем.*
Закуподавац задржава право да сваке године 
	увећа закупнину утврђену уговором о закупу, имајући у виду тржишну висину 
	закупнине за одређену локацију, у складу са ст. 1. и 2. овог члана.*
Закуподавац може закупцу који обавезу плаћања 
	закупнине измирује у року утврђеном уговором о закупу, по протеку половине 
	уговореног периода закупа, износ закупнине умањити до 10% на основу 
	образложеног захтева закупца.*
Хуманитарним организацијама које имају за циљ 
	помоћ оболелој деци и лицима са инвалидитетом, удружењима грађана из области 
	здравства, културе, науке, просвете, спорта, социјалне и дечије заштите, 
	парламентaрним политичким странкама, који пословни простор не користе за 
	стицање прихода, добровољним организацијама које учествују у спасилачким 
	акцијама, може се дати у закуп пословни простор, уз обавезу плаћања 
	закупнине у висини од 20% од процењене тржишне висине закупнине.*
Агенцијама, дирекцијама, службама и другим 
	организацијама чији је оснивач носилац права јавне својине, може се дати у 
	закуп пословни простор, ради обављања послова из њиховог делокруга рада, на 
	основу образложене одлуке надлежног органа носиоца права јавне својине, уз 
	обавезу плаћања закупнине у висини од 30% а највише до 50% од процењене 
	тржишне висине закупнине.*
*Службени гласник РС, број 48/2015
 
Члан 13.
Закупац не може вршити адаптацију пословног простора без претходне сагласности закуподавца.
Сви трошкови адаптације закупљене непокретности извршене у складу са ставом 1. овог члана падају на терет закупца.
Члан 14.
Закуподавац може по захтеву закупца одобрити извођење радова који имају карактер инвестиционог одржавања на закупљеној непокретности, према уобичајеним стандардима и важећим прописима у области грађевинарства.
Извештај о постојећем стању непокретности, са описом, предмером и предрачуном планираних радова, треба да изради овлашћени судски вештак одговарајуће струке, односно овлашћена организација, са којим закуподавац треба да закључи уговор о пословној сарадњи, с тим да трошкове израде ове документације сноси закупац.
Закупац је у обавези да се током извођења радова одобрених од стране закуподавца, у поступку описаном у ставу 2. овог члана, придржава одобреног описа, предмера и предрачуна, као и да у случају одступања од одобрених радова на инвестиционом одржавању пословног простора у сваком појединачном случају од закуподавца тражи одобрење за то одступање.
Радови на инвестиционом одржавању извршени супротно ставу 3. овог члана, као и радови који превазилазе уобичајене стандарде за ту врсту радова, неће се признати закупцу. 
	
Након извођења радова уз сагласност закуподавца на начин и у поступку описаном у овом члану, закупац је у обавези да закуподавцу поднесе захтев за признавање трошкова инвестиционог одржавања пословног простора, уз који се као доказ достављају рачуни, с тим да износ уложених средстава мора бити верификован од стране овлашћеног вештака, односно организације, која ће проценити вредност, квалитет и стандард изведених радова и укупног стања непокретности, у односу на извештај о постојећем стању, опис, предмер и предрачун планираних радова одобрених од стране закуподавца.
Закупац који је уз сагласност закуподавца у инвестиционо одржавање у пословни простор, у смислу овог члана, уложио сопствена средства, има право на умањење закупнине у износу од највише 50 % од месечне закупнине, за период који одговара висини уложених средстава, без могућности признавања својинских права на пословном простору по основу улагања средстава.
Изузетно од става 6. овог члана, а на основу посебно образложене одлуке надлежног органа носиоца права јавне својине, износ закупнине може бити умањен и за већи проценат.
Закупац може бити ослобођен плаћања закупнине 
	током периода извођења радова који имају карактер  инвестиционог одржавања 
	на закупљеној непокретности за период док трају радови, а најдуже шест 
	месеци, на основу посебно образложене одлуке надлежног органа носиоца права 
	јавне својине.*
*Службени гласник РС, број 48/2015
 
Члан 15.
Корисник ствари у јавној својини који није носилац права јавне својине у обавези је да носиоцу права јавне својине достави податке о спроведеном поступку давања у закуп ствари у јавној својини, у року од осам дана по окончању поступка.
Члан 16.
На давање у закуп покретних ствари у јавној својини сходно се примењују одредбе ове уредбе које се односе на давање у закуп непокретности. 
	
Покретне ствари у јавној својини могу се дати у закуп, полазећи од тржишне висине закупнине коју утврђује надлежни порески орган. 
	
IV. ПОСТУПЦИ ЈАВНОГ НАДМЕТАЊА И ПРИКУПЉАЊА ПИСМЕНИХ ПОНУДА
1. Поступак код прибављања непокретности у јавну својину
Члан 17.
Након доношења одговарајућег акта о прибављању непокретности у јавну својину у смислу Закона, надлежни орган формира комисију и објављује оглас о спровођењу поступка јавног надметања или прикупљања писмених понуда за прибављање непокретности у јавну својину.
У случају када се прибавља непокретност за потребе Републике Србије оглас мора бити објављен у дневном листу који се дистрибуира на целој територији Републике Србије, а када се непокретност прибавља за потребе аутономне покрајине и јединице локалне самоуправе, оглас се објављује у листу који се дистрибуира на територији те аутономне покрајине, односно јединице локалне самоуправе или у листу који се дистрибуира на целој територији Републике Србије. 
	
Оглас из става 1. овог члана обавезно садржи:
– назив органа за чије потребе се непокретност прибавља у јавну својину (назив купца);
– карактеристике непокретности која се прибавља у јавну својину;
– ближе услове за прибављање непокретности у јавну својину (у погледу рокова плаћања, дана увођења у посед и сл.);
– обавезу подносиоца пријаве за учествовање у поступку јавног надметања (у даљем тексту: пријава), односно понуде за учествовање у поступку прикупљања писмених понуда (у даљем тексту: понуда), да уз пријаву, односно понуду достави одговарајући доказ о праву својине на непокретности која је предмет прибављања у јавну својину и уписана у одговарајућу јавну књигу о евиденцији непокретности и правима на њима и др.;
– обавезу власника непокретности која се нуди да достави изјаву да на истој не постоје права трећих лица, да није оптерећена теретима, да није под спором, нити под забраном располагања, да није предмет теретног или бестеретног правног посла, нити уговора о доживотном издржавању и да не постоје друге сметње за пренос права својине, као и изјаву да уколико се утврди да на непокретности која се нуди постоји било какав терет, продавац се обавезује да га отклони о свом трошку, односно да купцу пружи заштиту од евикције и сноси сву одговорност за евентуалне правне недостатке;
– обавезу подносиоца пријаве, односно понуде да уз пријаву, односно понуду достави доказ да су измирени сви трошкови коришћења непокретности која се нуди (утрошена електрична енергија, комуналије, порез на имовину и друго);
– критеријум за избор најповољнијег понуђача; 
– обавезан садржај пријаве, односно понуде и исправе које је потребно доставити уз пријаву, односно понуду, у складу са овом уредбом;
– адресу за достављање пријаве, односно понуде;
– рок за подношење пријаве, односно понуде;
– место и време одржавања јавног надметања, односно отварања понуда;
– обавештење да подносиоци неблаговремене и непотпуне пријаве, односно понуде неће моћи да учествују у поступку јавног надметања, односно прикупљања писмених понуда, односно да ће исте бити одбачене.
Пријава, односно понуда из става 1. овог члана доставља се у затвореној коверти са видљивом назнаком на који се оглас односи и ко је подносилац пријаве, односно понуде.
Пријава, односно понуда правног лица мора да садржи: назив, седиште и број телефона и мора бити потписана од стране овлашћеног лица. 
	
Уз пријаву, односно понуду правног лица се прилаже извод из регистра привредних субјеката надлежног органа и потврда о пореском идентификационом броју. 
	
Пријава, односно понуда физичког лица мора да садржи: име и презиме, адресу, број личне карте, матични број и број телефона и мора бити потписана, а ако је то лице приватни предузетник уз пријаву, односно понуду се прилаже извод из регистра надлежног органа и потврда о пореском идентификационом броју.
У случају да подносиоца пријаве, односно понуде заступа пуномоћник, пуномоћје за заступање мора бити специјално и судски оверено. 
	
Пријава, односно понуда је непотпуна ако не садржи све што је прописано, ако нису приложене све исправе како је то предвиђено, односно ако не садржи све податке предвиђене огласом или су подаци дати супротно објављеном огласу.
Члан 18.
Поступак прибављања непокретности у јавну својину спроводи комисија из члана 17. став 1. ове уредбе, која о току поступка води записник и по окончаном поступку утврђује предлог за избор најповољнијег понуђача.
Услови за спровођење поступка јавног надметања, односно разматрања писмених понуда су испуњени уколико пристигне најмање једна благовремена и потпуна пријава, односно понуда.
Уколико подносилац благовремене и потпуне пријаве, односно понуде не приступи јавном надметању, односно отварању писмених понуда, сматраће се да је одустао од пријаве, односно понуде.
Подносиоци неблаговремене, односно непотпуне пријаве не могу да учествују у поступку јавног надметања, а непотпуне, односно неблаговремене пријаве, односно понуде се одбацују. 
	
Одлуку о избору најповољнијег понуђача, након спроведеног поступка јавног надметања, односно прикупљања писмених понуда доноси надлежни орган.
2. Поступак код отуђења непокретности из јавне својине
Члан 19.
Након доношења акта о отуђењу непокретности из јавне својине, надлежни орган формира комисију и објављује оглас о спровођењу поступка јавног надметања или прикупљања писмених понуда за отуђење непокретности из јавне својине, који мора бити објављен у дневном листу који се дистрибуира на целој територији Републике Србије.
Оглас из става 1. овог члана обавезно садржи:
– назив органа и корисника непокретности која се отуђује из јавне својине који објављује оглас (назив продавца);
– ближе податке о начину отуђења непокретности из јавне својине (јавно надметање или прикупљање писмених понуда);
– опис непокретности која се отуђује из јавне својине;
– почетну цену по којој се непокретност отуђује из јавне својине;
– рокове плаћања;
– критеријуме за избор најповољнијег понуђача;
– висину и начин полагања депозита;
– рок за повраћај депозита учесницима који нису успели на јавном надметању, односно у поступку прикупљања писмених понуда;
– обавезан садржај пријаве, односно понуде и исправе које је потребно доставити уз пријаву, односно понуду, у складу са овом уредбом;
– адресу за достављање пријаве, односно понуде;
– место и време увида у документацију (акти о власништву и измиреним трошковима коришћења непокретности) у вези са непокретности која се отуђује из јавне својине;
– рок за подношење пријаве, односно понуде;
– место и време одржавања јавног надметања, односно отварања понуда;
– обавештење да подносиоци неблаговремене, односно непотпуне пријаве, односно понуде неће моћи да учествују у поступку јавног надметања, односно прикупљања понуда.
Одредбе члана 17. ст. 4–9. ове уредбе сходно се примењују и у поступку отуђења непокретности из јавне својине.
У поступку прикупљања писмених понуда у пријави се наводи износ који се нуди за предметну непокретност.
Члан 20.
Поступак отуђења непокретности из јавне својине спроводи комисија из члана 19. став 1. ове уредбе. 
	
Одредбе члана 18. ст. 3. и 4. ове уредбе сходно се примењују и у поступку отуђења непокретности из јавне својине.
Поступак разматрања приспелих понуда спровешће се уколико на оглас пристигне најмање једна благовремена и потпуна понуда.
Поступак јавног надметања спровешће се и у случају да пристигне најмање једна благовремена и потпуна пријава на основу које се подносилац региструје и проглашава купцем, ако почетну цену по којој се непокретност отуђује из јавне својине прихвати као купопродајну цену, с тим да уколико не прихвати купопродајну цену, губи право на враћање депозита.
Учесник који понуди највиши износ купопродајне цене потписује изјаву о висини понуђене цене коју је дужан да уплати у року утврђеном огласом.
Уколико учесник из става 5. овог члана не закључи уговор и не уплати купопродајну цену у предвиђеном року, губи право на повраћај депозита.
Основни критеријум за избор најповољнијег понуђача је висина понуђене купопродајне цене.
Уколико је огласом предвиђено полагање депозита у поступку прикупљања писмених понуда, а учесник који је изабран за најповољнијег понуђача не закључи уговор и не плати купопродајну цену, у року утврђеном огласом, губи право на повраћај депозита. 
	
Учесници поступка јавног надметања, односно прикупљања писмених понуда који нису изабрани за најповољнијег понуђача имају право на повраћај депозита у року утврђеном огласом. 
	
Члан 21.
О току поступка из члана 20. ове уредбе, комисија води записник и по окончаном поступку јавног надметања, односно отварања писмених понуда, утврђује предлог да се непокретност у јавној својини отуђи понуђачу који је понудио најповољније услове.
Одлуку да се непокретност у јавној својини отуђи понуђачу који је понудио најповољније услове, након спроведеног поступка јавног надметања или прикупљања писмених понуда, доноси надлежни орган.
Члан 22.
Ова уредба ступа на снагу осмог дана од дана објављивања у „Службеном гласнику Републике Србије”. 
	
 
05 број 110-2100/2012-2
У Београду, 22. марта 2012. године

Влада
Председник, 
др 
	Мирко Цветковић, с.р.