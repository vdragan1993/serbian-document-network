На основу члана 51. став 3. Закона о инспекцијском надзору („Службени гласник РС”, број 36/15),
Министар државне управе и локалне самоуправе доноси
 
ПРАВИЛНИК
о изгледу обрасца службене легитимације инспектора
"Службени гласник РС", број 81 од 24. 
				септембра 2015.
 
Члан 1.
Овим правилником прописује се изглед обрасца службене легитимације инспектора (у даљем тексту: службена легитимација).
Члан 2.
Службена легитимација је правоугаоног облика, величине 70 х 95 mm, урађена у виду књижице.
Спољне стране корица су обложене кожом тамно тегет боје, док на унутрашњим странама корица и листовима доминирају светло плава и бела боја.
Службена легитимација је обложена провидним пластифицираним заштитним материјалом.
Службена легитимација издаје се на обрасцу, који је одштампан уз овај правилник и чини његов саставни део.
Текст службене легитимације исписује се на српском језику ћириличким писмом. Teкст службене легитимације држaвнoг и другoг oргaнa, кojи имa сeдиштe нa тeритoриjи нa кojoj су, у склaду сa зaкoнoм, у службeнoj упoтрeби и jeзик и писмo припaдникa нaциoнaлних мaњинa, исписуje сe и нa jeзику и писму нaциoнaлних мaњинa.
Члан 3.
Насловна страна обрасца службене легитимације садржи:
1) на врху, на средини, утиснут мали грб Републике Србије;
2) испод малог грба, на средини, натпис:
„РЕПУБЛИКА СРБИЈА”, а на службеној легитимацији инспектора органа аутономне покрајине или јединице локалне самоуправе, испод тога, натпис са називом аутономне покрајине, односно јединице локалне самоуправе;
3) испод тога, на средини, на службеној легитимацији републичког инспектора – речи: „(назив органа државне управе/државног органа у чијем саставу је инспекција)”, а на службеној легитимацији инспектора органа аутономне покрајине или јединице локалне самоуправе – речи: „(назив органа аутономне покрајине/јединице локалне самоуправе у чијем саставу је инспекција)” и, испод тога, речи: „(назив инспекције)”;
4) испод тога, на средини, натпис:
„СЛУЖБЕНА ЛЕГИТИМАЦИЈА”.
Прва унутрашња страна обрасца службене легитимације садржи:
1) на средини – место за фотографију имаоца легитимације димензија 25 х 35 mm, преко које се у доњем десном углу отискује печат органа/инспекције, а у левом горњем углу поставља заштитна маркица;
2) испод фотографије и печата, на средини, линију за својеручни потпис имаоца службене легитимације, и, испод тога, речи: „(својеручни потпис)”.
Друга унутрашња страна обрасца службене легитимације садржи:
1) у горњем делу, на средини, један испод другог, текст:
„РЕПУБЛИКА СРБИЈА”, и на службеној легитимацији републичког инспектора – речи: „(назив органа државне управе/државног органа у чијем саставу је инспекција)”, а на службеној легитимацији инспектора органа аутономне покрајине или јединице локалне самоуправе – речи: „(назив органа аутономне покрајине/јединице локалне самоуправе у чијем саставу је инспекција)” и, испод тога, речи: „(назив инспекције)”;
2) испод тога, на средини, линију за уписивање имена и презимена имаоца службене легитимације и, испод тога, на средини, речи: „(име и презиме)”;
3) испод тога, на средини, линију за уписивање положаја, односно радног места имаоца службене легитимације и, испод тога, на средини, речи: „(положај – радно место)”;
4) испод тога, на средини, речи: „Јединствени број”, а у продужетку линију за уписивање тог броја.
Трећа унутрашња страна обрасца службене легитимације садржи:
1) у горњем делу у средини текст: „ОВЛАШЋЕЊА ИМАОЦА СЛУЖБЕНЕ ЛЕГИТИМАЦИЈЕ”;
2) испод тога, текст: „Ималац ове службене легитимације овлашћен је да предузима радње и изриче мере које су за инспектора утврђене Законом о инспекцијском надзору („Службени гласник РС”, број 36/15) и _________________________________________ (навести назив посебног, односно посебних прописа или збирно означење прописа којима се уређује одређена област инспекцијског надзора)”;
3) на службеној легитимацији инспектора органа аутономне покрајине или јединице локалне самоуправе, у наставку текста, запету и речи: „које обавља као поверене послове”, „које обавља као изворне послове” или „које обавља као изворне и поверене послове”, зависно од врсте овлашћења;
4) на левој страни, испод овог текста, линију за уписивање датума издавања службене легитимације и, испод тога, речи: „(датум издавања)”;
5) испод тога, на средини, место означено за печат („м.п.”);
6) испод тога, на десној страни, линију за потпис руководиоца органа у чијем саставу је инспекција, односно попис руководиоца инспекције и, испод тога, речи: „(потпис руководиоца органа у чијем саставу је инспекција/попис руководиоца инспекције)”.
Четврта унутрашња страна обрасца службене легитимације садржи:
1) у горњем делу, на левој страни, текст:
„Напомене:”;
2) испод тога, у случају привременог рада на пословима који нису у опису радног места републичког инспектора, уноси се текст: „Ималац ове службене легитимације, по писменом налогу претпостављеног, због привремено повећаног обима посла или замене одсутног инспектора, привремено врши послове инспектора, који нису у опису његовог радног места, јер за њих испуњава услове.” У складу са законом, у овом делу уноси се и други текст који одговара одређеним околностима због којих се напомене уносе.
Члан 4.
Даном почетка примене овог правилника престаје да важи Правилник о обрасцу легитимације инспектора и начину њеног издавања („Службени гласник РС”, број 29/92) и правилници којима се уређују службене легитимације инспектора у одговарајућим областима инспекцијског надзора у делу којим се уређује службена легитимација.
Службене легитимације издате по ранијим прописима важе до њихове замене, која ће се извршити најкасније у року од 90 дана од дана почетка примене овог правилника.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 30. априла 2016. године. 
Број 110-00-00121/2015-17
У Београду, 16. септембра 2015. године
Министар,
др Кори Удовички, с.р.
 
Прилози
Образац 1. -
				Образац службене 
				легитимације инспектора