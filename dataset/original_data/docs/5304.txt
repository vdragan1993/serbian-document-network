На основу члана 19. став 5. Закона о метеоролошкој и хидролошкој делатности („Службени гласник РС”, број 88/10), 
	
Директор Републичког хидрометеоролошког завода доноси
 
ПРАВИЛНИК
о начину примене метода хидролошких мерења и осматрања

	"Службени гласник РС", број 20 од 1. марта 2013.
 
I. ОСНОВНЕ ОДРЕДБЕ
Члан 1.
Овим правилником прописује се начин примене метода хидролошких мерења и осматрања.
Методе хидролошких мерења и осматрања, у смислу овог правилника, jeсу: стандардне методе хидролошких осматрања и мерења водостаја површинских вода, протока воде и суспендованог наноса површинских вода, температуре површинских и подземних вода, као и нивоа, издашности и узорковања подземних вода према важећим домаћим и међународним методама и стандардима. 
	
Значење израза
Члан 2. 
Поједини изрази употребљени у овом правилнику имају следеће значење:
1) акустички Доплер уређај јесте ултразвучни уређај који користи Доплеров ефекат за одређивање брзине и протока воде;
2) брзина у тачки јесте померање флуидног делића у јединици времена у одређеном правцу;
3) брзина тока јесте количник растојања који пређе запремина воде у одређеном правцу и времена које је потребно да се то растојање пређе;
4) водостај јесте разлика нивоа воде у водотоку, језеру или акумулацији и коте референтне равни;
5) електромагнетно крило јесте хидрометријско крило које ствара магнетно поље управно на правац тока, омогућавајући да се брзина одреди из индуковане елекромоторне силе изазване кретањем проводљиве течности кроз магнетно поље;
6) жичара за мерења у отвореним токовима јесте систем ужади и носача опреме, а често и витла, који се користи за постављање инструмента за мерење или узорковање у било којој тачки попречног пресека;
7) индиректна метода мерења суспендованог наноса јесте метода по којој се временски осредњена концентрација наноса и временски осредњена брзина у тачки мере практично истовремено, коришћењем различитих уређаја;
8) издашност бунара, бушотине или извора јесте запремина воде протекле у јединици времена из бунара, бушотине или извора;
9) мерење протока воде јесте поступак одређивања протока воде у водотоку;
10) мерни објекат јесте хидраулички објекат (нпр. прелив, мерни канал или устава) постављен у отвореном кориту, на којем се у већини случајева проток може извести из мереног узводног нивоа воде;
11) методе редукованог броја тачака јесу методе за одређивање средње брзине на вертикали засноване на теоријској расподели брзине на вертикали, а то су: метода једне тачке, метода две тачке, метода три тачке, метода пет тачака и метода шест тачака;
12) непосредна мерења нивоа подземних вода су мерења нивоа подземних вода која се врше директно помоћу ручних мерних инструмената, мерне траке или електроконтактног мерача нивоа; 
	
13) ниво подземне воде јесте површина воде испод које су све поре и пукотине испуњене водом и на којој је хидростатички притисак једнак атмосферском притиску; 
	
14) опрема за вешање јесте ужад и витла или круте сондирке на које се може причврстити хидометријска опрема ради спуштања у водоток;
15) проток јесте запремина течности која протиче кроз попречни пресек водотока у јединици времена; 
	
16) попречни пресек водотока јесте пресек управан на главни правац тока, чију границу представљају водено огледало и оквашени обим корита;
17) суспендовани нанос јесте део укупног речног наноса који се под утицајем турбуленције тока одржава у суспензији и креће се практично истом брзином као и вода;
18) уређај за бележење водостаја (рекордер водостаја или лимниграф) јесте уређај који аутоматски бележи водостај детектован сензором, непрекидно или у правилним временским интервалима;
19) хватач за захватање узорка суспендованог наноса у тачки јесте уређај који током одређеног временског периода захвата узорак мешавине воде и наноса у једној тачки;
20) хидрометријско крило са обртним елементом јесте уређај са ротором чија брзина обртања одговара локалној брзини течности у коју је уређај уроњен;
21) хидрометријско мерење јесте скуп радњи које су неопходне за мерење протока воде на неком водотоку. 
	
II. НАЧИН ПРИМЕНЕ МЕТОДА ХИДРОЛОШКИХ МЕРЕЊА И ОСМАТРАЊА
1. Методе за мерење и бележење водостаја површинских вода
Члан 3.
За очитавање, кодирање и бележење водостаја површинских вода примењују се методе за директно и индиректно очитавање, кодирање и бележење водостаја на начин утврђен стандардом SRPS ISO 1100-1 и стандардом SRPS ISO 4373. 
	
Опрема која се користи за директно и индиректно очитавање и бележење водостаја, у складу са ставом 1. овог члана, мора да задовољи функционалне захтеве на начин утврђен стандардом SRPS ISO 4373.
2. Методе за одређивање протока воде
Члан 4.
Избор методе за одређивање протока воде у отвореним токовима врши се на начин утврђен стандардом SRPS ISO/TR 8363. 
	
Члан 5.
Избор методе погодне за мерење протока воде у отвореним токовима коришћењем мерних објеката врши се на начин утврђен стандардом SRPS ISO 8368. 
	
Члан 6.
Методе за одређивање протока воде мерењем брзина и површине попречног пресека воденог тока у отвореним токовима без леденог покривача и методе за прорачун протока на основу тих мерења примењују се на начин утврђен стандардом SRPS ISO 748.
За мерење брзине воде у отвореним токовима у складу са ставом 1. овог члана користе се хидрометријска крила са обртним елементом и електромагнетна крила. 
	
Хидрометријска крила са обртним елементом треба да буду конструисана, калибрисана и одржавана на начин утврђен стандардима ISO 2537 и ISO 3455. 
	
Електромагнетна крила треба да буду конструисана, калибрисана и одржавана на начин утврђен стандардом ISO/TS 15768. 
	
Опрема која се користи за директно мерење дубина и опрема за вешање инструмената у складу са ставом 1. овог члана мора да испуни функционалне захтеве на начин утврђене стандардом SRPS ISO 3454.
Жичаре за мерења у отвореним токовима и опрема, анкери, носећи стубови и помоћни механизми, које се користе у складу са ставом 1. овог члана, морају да задовоље захтеве на начин утврђен стандардом SRPS ISO 4375. 
	
Члан 7.
При одређивању протока воде применом методе из члана 6. овог правилника период мерења брзине у свакој одабраној тачки треба да буде: за крила са обртним елементом и за електромагнетна крила 60 s. 
	
Члан 8.
При одређивању протока воде применом методе из члана 6. овог правилника за одређивање средње брзине на вертикали користе се методе редукованог броја тачака. 
	
Избор методе из става 1. овог члана врши се у складу са ширином и дубином водотока, стањем дна у мерном пресеку и на узводној деоници, брзином промене водостаја, захтеваним степеном тачности мерења и опремом која се користи.
Члан 9.
За одређивање протока воде на великим рекама и за мерење протока великих вода, због димензија великих река и због ризика који су повезани са појавом великих вода, примењују се методе, укључујући индиректне методе мерења протока воде, на начин утврђен стандардом SRPS ISO 9825. 
	
Члан 10.
При одређивању протока воде на рекама које меандрирају и на водотоцима са нестабилним коритима, на разуђеним рекама и за мерење протока воде са моста, примењују се методе за обављање хидрометријских мерења на начин утврђен стандардом SRPS ISO/TR 9210. 
	
Члан 11.
За мерење брзине воде и одређивање протока воде применом акустичког Доплер уређаја примењују се методе на начин утврђен стандардом ISO/TR 24578.
3. Методе за мерење суспендованог наноса
Члан 12.
Методе за узорковање и мерење суспендованог наноса примењују се на начин утврђен стандардом ISO 4363. 
	
Функционални захтеви и карактеристике хватача суспендованог наноса који се користе при примени метода из става 1. овог члана утврђени су стандардом SRPS ISO 3716. 
	
При примени метода из става 1. овог члана за узорковање суспендованог наноса користе се временски интеграциони хватачи у тачки.
При примени метода из става 1. овог члана за одређивање проноса суспендованог наноса користи се индиректна метода мерења концентрација и брзина тока.
При примени метода из става 1. овог члана за узорковање суспендованог наноса користе се методе одабраних тачака.
При примени метода из става 5. овог члана узорци суспендованог наноса који су узети у појединачним тачкама на вертикали могу се комбиновати. 
	
4. Методе за мерење температуре површинских и подземних вода
Члан 13.
Мерење температуре површинских и подземних вода врши се на начин утврђен стандардом SRPS H.Z1.106. 
	
Мерење температуре подземне воде обавља се по извршеном мерењу нивоа или издашности подземних вода. 
	
5. Методе за мерење нивоа подземних вода
Члан 14.
Мерење нивоа подземних вода врши се непосредним (директним) мерењем на начин утврђен стандардом ISO 21413. 
	
Мерење нивоа подземних вода аутоматским регистровањем врши се на начин утврђен стандардом ISO/TR 23211. 
	
6. Методе за мерење издашности подземних вода
Члан 15.
Одређивање издашности извора и врела врши се методама утврђеним чл. 4, 5. и 6. овог правилника. 
	
7. Методе за узорковање подземних вода
Члан 16.
Узорци подземних вода за одређивање хемијског статуса подземних вода узимају се на начин утврђен стандардом ISO 5667-11.
III. ЗАВРШНА ОДРЕДБА
Члан 17.
Овај правилник ступа на снагу осмог дана од дана објављивања у „Службеном гласнику Републике Србије”. 
	
 
Број 92-I-27
У Београду, 26. фебруарa 2013. године
Директор,
Милан Дацић, 
	с.р.