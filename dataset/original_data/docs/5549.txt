На основу члана 46. став 1. Закона о планирању и изградњи („Службени гласник РС” , бр. 72/09, 81/09 – исправка и 64/10 – УС и 24/11) и члана 43. став 1. Закона о Влади („Службени гласник РС” , бр. 55/05, 71/05 – исправка, 101/07, 65/08 и 16/11), 
	
Влада доноси
 
ОДЛУКУ 
	
о изради Просторног плана подручја посебне намене слива акумулације „Селова” 
	

"Службени гласник РС", број 44 од 17. јуна 
	2011.
 
1. Приступа се изради Просторног плана подручја посебне намене слива акумулације „Селова” (у даљем тексту: Просторни план).
2. Циљ доношења Просторног плана је утврђивање концепције, планских решења, режима и услова коришћења, организације, уређења и заштите простора слива акумулације „Селова”; рационално коришћење и очување природних ресурса; заштита и унапређење животне средине, природних и непокретних културних добара; валоризација компаративних погодности подручја за развој и просторни, саобраћајни, привредни и други облици интеграције подручја са окружењем.
3. Подручје Просторног плана обухвата простор површине око 493 km² на територији општина Куршумлија и Брус и то: на територији општине Куршумлија целе катастарске општине Певаштица, Магово, Мерћез, Пачарађа, Љутова, Парада, Пардусе, Луково, Мрче, Трећак, Жалица, Бабица, Сеоце, Мијачић, Трешњица, Жељова, Калиманце, Требиње, Растелица, Игриште, Селова, Штава, Жуч, Влахиња, Перуника, Данковиће и Доња Микуљана; на територији општине Брус целе катастарске општине Доње Левиће, Горње Левиће, Судимља, Ђерекари, Чокотар, Иричићи, Бело Поље, Радуње, Ковизла, Батоте, Жарево, Шошиће, Кнежево, Брзеће, Равниште, Бозољин, Блажево, Градац, Домишевина, Боранци, Витоше, Радманово и Гочманци.
Подручје Просторног плана дато је на графичком приказу, који је одштампан уз ову одлуку и чини њен саставни део. 
	
4. Просторни план садржи: полазне основе за израду плана; оцену постојећег стања (SWOT анализа); посебно обележавање грађевинског подручја са границама подручја; делове територије за које је предвиђена израда урбанистичког плана; циљеве, принципе и оперативне циљеве просторног развоја подручја посебне намене; концепцију просторног развоја подручја посебне намене; концепцију и пропозицију заштите, уређења и развоја природе и природних система; концепцију и пропозиције у односу на евентуалне демографско-социјалне проблеме; просторни развој функције посебне намене, дистрибуцију активности и употребу земљишта; просторни развој саобраћаја, инфраструктурних система и повезивање са другим мрежама; правила уређења и грађења и друге елементе регулације за делове територије у обухвату плана за које није предвиђена израда урбанистичког плана; мере заштите, уређења и унапређења природних и културних добара; мере заштите животне средине; мере и инструменти за остваривање просторног плана подручја посебне намене и приоритетних планских решења; и мере за спровођење просторног плана посебне намене. 
	
Саставни део Просторног плана чини елаборат о санитарној заштити и Стратешка процена утицаја на животну средину.
5. Носилац израде Просторног плана је Републичка агенција за просторно планирање.
Носилац израде Просторног плана дужан је да обезбеди прибављање мишљења, услова и сагласности надлежних органа и организација прописаних законом, као и да осигура сарадњу и усаглашавање ставова са свим релевантним субјектима планирања.
6. Министарства, посебне организације, јавна предузећа и установе надлежне за послове заштите животне средине, рударства, заштите природе и споменика културе, инфраструктуре, енергетике, пољопривреде, шумарства и водопривреде и други заинтересовани органи и организације, доставиће у року од 30 дана од дана ступања на снагу ове одлуке све расположиве податке, услове и документацију из делокруга свога рада носиоцу израде Просторног плана.
7. Рок за израду Просторног плана је 12 месеци од дана објављивања ове одлуке у „Службеном гласнику Републике Србије” .
8. Средства за израду Просторног плана обезбеђена су Законом о буџету Републике Србије за 2011. годину („Службени гласник РС”, број 101/10) у оквиру Раздела 19 – Министарства пољопривреде, трговине, шумарства и водопривреде, Глава 19.4 Републичка дирекција за воде, Економска класификација 423 – Услуга по уговору.
9. Нацрт просторног плана биће изложен на јавни увид у трајању од 30 дана у зградама скупштина општина Куршумлија и Брус. 
	
У току јавног увида спровешће се стручна расправа о нацрту Просторног плана са научним институцијама, установама и јавним предузећима и другим заинтересованим предузећима, друштвима и асоцијацијама са територија општина из става 1. ове тачке.
10. Одлука о изради стратешке процене утицаја Просторног плана подручја посебне намене слива акумулација „Селова” на животну средину („Службени гласник РС”, број 27/11 ) је саставни део ове одлуке.
11. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 350-4367/2011
У Београду, 9. јуна 2011. године

Влада
Први потпредседник Владе –
заменик председника Владе,

Ивица Дачић, с.р.