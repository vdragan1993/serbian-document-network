На основу члана 73. став 3. Закона о заштити од пожара („Службени гласник РС”, број 111/09), 
	
Министар унутрашњих послова доноси 
 
ПРАВИЛНИК 
	
о периодичним прегледима субјеката у првој и другој категорији угрожености од пожара

"Службени гласник РС", број 87 од 7. 
	септембра 2012.
 
Члан 1.
Овим правилником прописује се начин вршења периодичних прегледа за субјекте у првој и другој категорији угрожености од пожара (у даљем тексту: субјекти заштите од пожара и експлозија). 
	
Члан 2.
Инспектори приликом прегледа поступајући сагласно овлашћењима утврђеним законима којима се уређује рад инспекција и надзор у области заштите од пожара, као и сагласно закону којим се уређује општи управни поступак у овом правилнику, остварују надзор над законитошћу рада субјеката заштите од пожара и експлозија, а нарочито над постојањем и усаглашености општих аката (План заштите од пожара, Програм обуке запослених радника из области заштите од пожара и др.), као и спровођењем прописа, односно применом прописаних мера заштите од пожара и експлозија.
Члан 3.
Периодични прегледи у субјектима заштите од пожара и експлозија остварују се као основни, редовни, контролни и ванредни инспекцијски прегледи.
Члан 4.
Основни инспекцијски преглед врши се након изградње и стављања у погон односно употребу објеката и постројења, односно пре отпочињања са радом, као и у случајевима битних организационих или технолошких промена, односно пресељења субјекта заштите од пожара и експлозија у нове – реконструисане објекте или на нову локацију.
Основним инспекцијским прегледом остварује се увид у:
1) постојање сагласности које у поступку изградње и употребе објеката и инсталација издаје надлежни оран;
2) план заштите од пожара и експлозија;
3) акте којима се уређују организација, мере и послови у вези са спровођењем заштите од пожара и експлозија;
4) организацију заштите од пожара која проистиче из категоризације према угрожености од пожара;
5) техничке извештаје о сервисирању, прегледима и радовима на одржавању друге опреме и уређаја значајних за заштиту од пожара;
6) процедуре и упутства произвођача и корисника опреме којима се утврђује одржавање; 
	
7) спровођење мера заштите предвиђених законом, техничким прописима и стандардима.
Основним инспекцијским прегледом трајно се евидентирају детаљни подаци о субјекту заштите од пожара и експлозија, а нарочито: 
	
1) пун назив и матични број;
2) подаци о одговорном лицу – директору или другом лицу са положајем одговорног лица;
3) подаци о лицу задуженом за заштиту од пожара;
4) подаци o броју лица која раде на пословима заштите од пожара;
5) подаци o објектима, делатности и земљишту са извршеном категоризацијом који је потписан од стране одговорног лица у правном лицу и оверен печатом; 
	
6) подаци о постојању сигурносних система заштите од пожара:
(1) система за дојаву пожара,
(2) система за гашење пожара,
(3) система за детекцију експлозивних пара и гасова,
(4) система за одвођење дима и топлоте насталих у пожару;
7) подаци o постојању других специфичних инсталација и опреме и уређаја: 
	
(1) зона опасности,
(2) уграђене Ех опреме,
(3) громобранске инсталације,
(4) инсталација за елиминацију статичког електрицитета,
(5) сигурносни и резервни извори за снабдевање електричном енергијом,
(6) постојање сигурносног осветљења;
8) решења о одобравању локације (бројеви решења са прилозима);
9) решења о сагласностима на предвиђене мере заштите од пожара у техничкој документацији;
10) решења о сагласностима на примењене мере заштите од пожара на изграђеном објекту.
Члан 5.
Након извршеног основног инспекцијског прегледа надлежни инспектор формира досије за субјекат заштите од пожара и експлозија, који садржи:
1) ситуациони план – са уцртаним положајем и габаритима постојећих објеката, растојањима између објеката, ширином путева и хидрантском мрежом, у одговарајућој размери од 1:250 до 1:1.000;
2) примерак сагласности на инвестиционо-техничку документацију издату у складу са законом којим се уређује заштита од пожара, примерак одобрења локације и примерак одобрења за употребу објекта, са аспекта заштите од пожара;
3) примерак елабората заштите од пожара или пројекта заштите од пожара; 
	
4) примерак оверене ситуације на основу које је издато решење о одобрењу локације;
5) примерак плана заштите од пожара;
6) примерак решења о категоризацији објеката, делатности и земљишта према угрожености од пожара донето на основу прописа којим се одређују мерила и услови за разврставање у одговарајуће категорије угрожености од пожара;
7) сва мишљења на општа акта субјекта заштите од пожара и експлозија, која је дао орган надлежан за ванредне ситуације;
8) записнике о извршеним инспекцијским прегледима са решењима о налагању мера;
9) предлоге и захтеве за покретање прекршајног поступка, кривичне пријаве и одлуке правосудних органа;
10) извештаје о насталим пожарима, хаваријама и експлозијама.
Податке у досијеу надлежни инспектор ажурира и усклађује са стварним стањем заштите од пожара и експлозија у субјекту заштите од пожара, без одлагања – по сазнању за насталу промену.
Члан 6.
Редовни инспекцијски преглед врши се након основног инспекцијског прегледа – периодично, у складу са извршеном категоризацијом објеката, делатности и земљишта према угрожености од пожара, и то:
1) за објекте, делатности и земљишта са високим ризиком од избијања пожара (прва категорија угрожености од пожара) – најмање једном годишње;
2) за објекте, делатности и земљишта са повећаним ризиком од избијања пожара (друга категорија угрожености од пожара) – најмање једном у две године.
Редовним инспекцијским прегледом утврђује се стање спровођења мера заштите од пожара и промене настале у односу на претходни основни, односно редовни преглед.
Члан 7.
Контролним инспекцијским прегледом врши се контрола извршења наложених мера заштите од пожара.
Контролни инспекцијски преглед врши се одмах, односно непосредно по истеку рока одређеног за извршење мера наложених решењем.
Члан 8.
Ванредни инспекцијски преглед врши се када се ради о предузимању у јавном интересу хитних мера, код спровођења одређених акција, односно по наређењу непосредног руководиоца или по основаној и прихваћеној пријави, односно иницијативи правног или физичког лица.
Члан 9.
Приликом вршења периодичних прегледа обавезно је присуство лица одговорних за организовање и спровођење мера заштите од пожара у субјекту заштите од пожара и експлозија у коме се остварује надзор. 
	
Прегледу могу присуствовати и друга стручно-техничка лица у циљу давања компетентних одговора на питања која се постављају приликом вршења прегледа. 
	
О прегледу мора бити упознато и одговорно лице у субјекту заштите од пожара и експлозија, односно руководилац.
Члан 10.
Обавезне евиденције које се воде за потребе свеобухватније реализације послова надзора над применом прописа из области заштите од пожара и експлозија, односно вршења периодичних прегледа субјеката заштите од пожара и експлозија јесу:
1) досије субјекта заштите од пожара и експлозија;
2) регистар субјеката заштите од пожара и експлозија;
3) индивидуални месечни план рада који води инспектор;
4) индивидуални извештај о раду сачињен према плану рада који води инспектор;
5) збирни месечни план рада који води надлежни старешина;
6) збирни месечни извештај о раду који води надлежни старешина. 
Регистар субјеката заштите од пожара и експлозија води се табеларно на Обрасцу 1, који је одштампан у прилогу овог правилника и који чини саставни део овог правилника.
Регистар се ажурира по потреби. 
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”. 
	
 
Број 01-5589/12-3
У Београду, 4. септембра 2012. године
Министар,

Ивица Дачић, с.р.