На основу члана 43.
став 4. Закона о заштити животне средине („Службени гласник РС”, бр. 66/91,
83/92, 53/93, 67/93, 48/94,44/95 и 53/95),
Влада Републике Србије доноси

 

	 
УРЕДБУ

о 
заштити споменика природе „Дунавски парк”
„Службени гласник
РС”, број 25 од 17. јула 1998.

	 

	 
Члан 1.
Дунавски парк ставља се под заштиту као природно добро
од великог значаја и сврстава у II категорију заштите као споменик природе (у
даљем тексту: споменик природе „Дунавски парк”).
 
Члан 2.
Споменик природе „Дунавски парк” ставља се под заштиту
ради очувања и унапређења природних реткости (мечја леска, копривић, тиса,
ловор вишња, божиковина), биодиверзитета великог броја остале вредне
дендрофлоре, аутохтоних и алохтоних врста и егзота (око 760 примерака дрвећа,
7370 примерака украсног шибља) у урбаној средини.
 
Члан 3.
Споменик природе „Дунавски парк” је на подручју града
Новог Сада, на катастарској општини Нови Сад II и обухвата површину од 12,26,59
ха у државној својини.
Опис граница споменика природе „Дунавски парк” са
графичким приказом одштампан је уз ову уредбу и чини њен саставни део.
 
Члан 4.
На заштићеној површини споменика природе „Дунавски
парк” установљава се режим заштите III степена којим се:
1. забрањује:
1) промена намене површина;
2) извођење инвестиционих радова и активности које не
би биле у функцији заштите и унапређења парка;
3) сеча и ломљење дрвећа и шибља, уништавање цветњака,
ружичњака и травњака;
4) употреба хемијских средстава, осим оних која се
користе за заштиту и прихрањивање биља;
5) ложење ватре и организовање масовних активности на
травњацима и другим деловима парка и
2. обезбеђује:
1) одржавање и очување дендрофлоре и осталих врста
флоре;
2) унапређивање флорних и осталих пејзажних вредности
парка његовим преуређењем и реконструкцијом на основу планске и техничке
документације;
3) контрола и праћење стања основних елемената парка и
природних вредности;
4) коришћење парка за одмор и рекреацију људи и његова
презентација.
 
Члан 5.
Заштита и развој споменика природе „Дунавски парк”
спроводи се према програму који садржи циљеве, активности и задатке на
спровођењу режима заштите из члана 4. ове уредбе, а нарочито задатке на
реконструкцији, унапређењу, одржавању елемената и садржаја и презентацији
парка, средства потребна за остваривање програма и начин њиховог обезбеђивања.
Програм из става 1. овог члана доноси се за период од
пет година, а остварује се годишњим програмом који садржи послове и задатке
који ће се извршити у текућој години, динамику њиховог извршавања и висину
потребних средстава.
На програм из става 1. овог члана, на који су претходно
прибављена мишљења министарстава надлежних за послове грађевина, науке,
просвете и културе сагласност даје министарство надлежно за послове заштите
животне средине.
 
Члан 6.
О споменику природе „Дунавски парк” стара се Јавно
комунално предузеће „Зеленило Нови Сад” (у даљем тексту: Предузеће).
 
Члан 7.
Предузеће у обављању послова заштите и развоја
споменика природе „Дунавски парк” обезбеђује спровођење прописаног режима
заштите и очувања природног добра, научноистраживачких, културних,
васпитно-образовних, информативно-пропагандних и других активности и доноси
средњорочни и годишњи програм заштите и развоја.
Предузеће подноси извештај о остваривању програма из
члана 5. ове уредбе до 15. децембра за текућу годину министарству надлежном за
послове заштите животне средине.
 
Члан 8.
Предузеће у обављању послова заштите и развоја
споменика природе „Дунавски парк” обезбеђује обележавање овог споменика,
унутрашњи ред и чуварску службу, у складу с актом који доноси уз сагласност
министарства надлежног за послове заштите животне средине.
Актом из става 1. овог члана уређују се правила за
спровођење режима заштите и развоја, а нарочито: начин и услови кретања и
боравка посетилаца, постављање информативних и других ознака, посебне забране и
ограничења у спровођењу режима заштите.
Предузеће је дужно да на погодан начин јавно огласи
правила одређена актом из става 1. овог члана и друге неопходне информације за
спровођење режима заштите, тако да буду доступни посетиоцима и корисницима.
 
Члан 9.
Средства за заштиту и развој споменика природе
„Дунавски парк” обезбеђују се из прихода остварених обављањем делатности
Предузећа из средстава буџета Републике и из других извора, у складу са
законом.
 
Члан 10.
Програм из члана 5. ове уредбе Предузеће ће донети у
року од шест месеци од дана ступања на снагу ове уредбе, а годишњи програм у
року од 90 дана од дана ступања на снагу средоњорочног програма.
До доношења програма из члана 5. ове уредбе Предузеће
може послове заштите и развоја обављати према Привременом програму заштите и
развоја који доноси у року од 60 дана од дана ступања на снагу ове уредбе.
 
Члан 11.
Акти којима се спроводи уређење и коришћење споменика
природе „Дунавски парк”, као и други програми усагласиће се са програмом из
члана 5. ове уредбе.
 
Члан 12.
Ова уредба ступа на снагу осмог дана од дана
објављивања у „Службеном гласнику Републике Србије”. 
 
05 број
353-2363/98
У
Београду, 9. јула 1998. године

Влада
Републике Србије
Потпредседник,
др 
Војислав
Шешељ, с.р.

	 

	 
ОПИС
ГРАНИЦА СПОМЕНИКА
ПРИРОДЕ „ДУНАВСКИ ПАРК”
Споменик природе „Дунавски парк” граничи се булеваром
Михаила Пупина и Пионирском улицом са јужне стране и улицама Дунавском са
северне, Иве Лоле Рибара са источне и Жарка Зрењанина са западне стране на
катастарској општини Нови Сад II и обухвата катастарке парцеле 51, 68/1, 66,
67, 69, 71, 73, 74, 75, 7730, 7733 и 7732.