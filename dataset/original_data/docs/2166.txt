На основу члана 99. став 3. Закона о играма на срећу („Службени гласник РС”, бр. 84/04, 85/05 – др. закон и 95/10), 
Mинистар финансија доноси

				 
 
ПРАВИЛНИК
о поступку активирања и враћања средстава наменског депозита, односно банкарске гаранције
"Службени гласник РС", 
				број 16 од 11. марта 2011.
 
 
Члан 1.
Овим правилником ближе се уређује поступак активирања средстава наменског депозита, односно банкарске гаранције и враћања средстава наменског депозита, односно банкарске гаранције из чл. 39, 61. и 74. Закона о играма на срећу („Службени гласник РС”, бр. 84/04, 85/05 – др. закон и 95/10 – у даљем тексту: Закон), која служе као средство обезбеђења плаћања обавеза по основу јавних прихода и исплате добитака играчима.
 
Члан 2.
У случају да се против приређивача, односно одговорног лица у правном лицу - приређивачу покренe поступак за прекршаје из члана 98. став 1. тач. 1), 5), 19), 20), 21), 32), 37), 38), 40), 41) и 51) Закона, уплаћени депозит, односно активирана банкарска гаранција из чл. 39, 61. и 74. Закона постају приход буџета Републике Србије, на основу налога министра финансија. 
 
Члан 3.
Поступак активирања средстава наменског депозита, односно банкарске гаранције из члана 1. овог правилника покреће Министарство финансија, на предлог Управе за игре на срећу, као органа управе у саставу Министарства финансија, и то код пословне банке код које је депонован наменски депозит или која је издала банкарску гаранцију, на основу захтева за пренос средстава наменског депозита, односно захтева за активирање банкарске гаранције, потписаног и овереног од стране министра финансија.
 
Члан 4.
Средства остварена преносом средстава наменског депозита или активирањем банкарске гаранције из члана 1. овог правилника приход су буџета Републике Србије.
 
Члан 5.
Ако приређивач, односно одговорно лице у правном лицу, буде ослобођен одговорности за прекршај, средства која су постала приход буџета Републике Србије враћају се. 
 
Члан 6.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-14/2010-01
У Београду, 2. марта 2011. године
Министар,
др Диана Драгутиновић, с.р.