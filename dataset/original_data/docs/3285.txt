На основу члана 18а став 3. и чл. 19. и 29. Закона о праву 
					на бесплатне акције и новчану накнаду коју грађани остварују 
					у поступку приватизације („Службени гласник РС”, бр. 123/07 
					и 30/10) и члана 43. став 1. Закона о Влади („Службени 
					гласник РС”, бр. 55/05, 71/05 – исправка, 101/07, 65/08 и 
					16/11),Влада доноси
 

					ОДЛУКУ
о преносу акција без 
					накнаде грађанима – носиоцима права и запосленима и бившим 
					запосленима Предузећа за телекомуникације „Телеком Србија” 
					а.д. Београд

"Службени гласник 
					РС", број 41 од 27. априла 2012.
 
1. Овом одлуком одређује се поступак и начин преноса 
					бесплатних акција Предузећа за телекомуникације „Телеком 
					Србија” а.д. Београд, матични број: 17162543 (у даљем 
					тексту: ТЕЛЕКОМ) на грађане који су уписани у евиденцију 
					носилаца права код Агенције за приватизацију, као и на 
					запослене и бивше запослене у ТЕЛЕКОМ-у, запослене и бивше 
					запослене у Јавном предузећу ПТТ саобраћаја „Србија” 
					Београд, као и њиховим правним претходницима (у даљем 
					тексту: запослени и бивши запослени ТЕЛЕКОМ-а).
2. Капитал за стицање права на пренос бесплатних акција 
					грађана који су уписани у евиденцију носилаца права код 
					Агенције за приватизацију (у даљем тексту: носиоци права) 
					износи 15% укупног броја акција ТЕЛЕКОМ-а, односно, 
					150.000.000 акција које се преносе носиоцима права, које се 
					преносе са власничког рачуна Републике Србије.
Капитал за стицање права на пренос бесплатних акција 
					запосленима и бившим запосленима у ТЕЛЕКОМ-у износи највише 
					6,94% од процењене тржишне вредности укупног капитала 
					ТЕЛЕКОМ-а, односно 69.400.000 акција.
3. Право на пренос акција без накнаде ТЕЛЕКОМ-а до дана 
					ступања на снагу ове одлуке стекло је 4.821.887 носилаца 
					права.
4. Право на пренос акција без накнаде ТЕЛЕКОМ-а до дана 
					ступања на снагу ове одлуке стекло је 39.856 запослених и 
					бивших запослених ТЕЛЕКОМ-а који су испунили услове из члана 
					25. Закона о праву на бесплатне акције и новчану накнаду 
					коју грађани остварују у поступку приватизације („Службени 
					гласник РС”, бр. 123/07 и 30/10 – у даљем тексту: Закон).
5. Почетна цена по којој ће се трговати акцијама 
					ТЕЛЕКОМ-а износи 2,27 евра по акцији, обрачунато у динарској 
					противвредности по средњем курсу Народне банке Србије на дан 
					отпочињања трговања.
6. Сваки носилац права остварује право на 31 акцију 
					ТЕЛЕКОМ-а без накнаде.
Запослени и бивши запослени у ТЕЛЕКОМ-у остварују право 
					на пренос акција без накнаде у складу са чланом 23. Закона.
7. Агенција за приватизацију доставља Централном 
					регистру, депоа и клиринга хартија од вредности налог за 
					пренос акција на власничке рачуне носилаца права из тачке 3. 
					ове одлуке, у року од седам дана од дана ступања на снагу 
					ове одлуке.
Агенција за приватизацију доноси решење о преносу акција 
					без накнаде за запослене и бивше запослене ТЕЛЕКОМ-а и 
					доставља га ТЕЛЕКОМ-у и Централном регистру, депоу и 
					клирингу хартија од вредности, у року из става 1. ове тачке.
8. Грађани и запослени и бивши запослени ТЕЛЕКОМ-а, по 
					чијим пријавама до доношења ове одлуке није донета одлука о 
					утврђивању права на бесплатне акције, право на бесплатне 
					акције оствариваће, сукцесивно, у зависности од коначне 
					одлуке донете по пријави.
До доношења одлукe из става 1. ове тачке, акције на чији 
					пренос без накнаде грађани, односно запослени и бивши 
					запослени ТЕЛЕКОМ-а могу да стекну право, остају на 
					власничком рачуну Републике Србије у Централном регистру, 
					депоу и клирингу хартија од вредности.
9. Акције које не буду распоређене грађанима и 
					запосленима и бившим запосленима у ТЕЛЕКОМ-у, преносе се у 
					Акционарски фонд.
10. Даном ступања на снагу ове одлуке престаје да важи 
					Одлука о преносу акција без накнаде грађанима – носиоцима 
					права и запосленима и бившим запосленима Предузећа за 
					телекомуникације „Телеком Србија” а.д. Београд 05 број 
					023-7077/2010-1 од 14. октобра 2010. године.
11. Ова одлука ступа на снагу наредног дана од дана 
					објављивања у „Службеном гласнику Републике Србије”.
 
05 број 
					023-3060/2012
У Београду, 27. 
					априла 2012. године

					Влада 
Председник,
др
					Мирко Цветковић, с.р.