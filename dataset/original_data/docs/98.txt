Редакцијски пречишћен текст
 
 
На основу члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), 
	
Влада доноси
УРЕДБУ
о условима за остваривање права на посебну пензију запослених у Министарству унутрашњих послова на територији АП Косово и Метохија

	"Службени гласник РС", бр. 115 од 26. децембра 2013, 
	42 од 23. априла 2014.
 
I. УВОДНА ОДРЕДБА
Члан 1.
Овом уредбом уређују се услови за оствaривање права на посебну пензију и права на здравствено осигурање запослених у Министарству унутрашњих послова чије је место рада на територији АП Косово и Метохија, а којима услед организационих промена престане радни однос 31. децембра 2013. године и који наставе да живе на територији АП Косово и Метохија.
II. УСЛОВИ ЗА ОСТВАРИВАЊЕ ПРАВА
1. Право на посебну пензију
Услови за остваривање права на посебну пензију
Члан 2.
Запослени у Министарству унутрашњих послова чије је место рада на територији АП Косово и Метохија, а коме услед организационих промена престане радни однос у том министарству 31. децембра 2013. године може остварити право на посебну пензију (у даљем тексту: пензија).
Списак запослених који садржи податке неопходне за утврђивање права из става 1. овог члана, Министарство унутрашњих послова доставља Републичком фонду за пензијско и инвалидско осигурање.
Утврђивање висине пензије
Члан 3.
Пензија се утврђује у износу од 60% просечне месечне плате коју је запослени у Министарству унутрашњих послова из члана 2. ове уредбе остварио у 2013. години.
Запосленом из става 1. овог члана који је навршио преко 20 година ефективног стажа осигурања у Министарству унутрашњих послова, износ пензије из става 1. овог члана увећава се за 2% за сваку навршену годину ефективног стажа осигурања.
Усклађивање пензије
Члан 4.
Пензија из члана 3. ове уредбе се усклађује на начин предвиђен за усклађивање пензије према прописима о буџетском систему и пензијском и инвалидском осигурању.
Поступак за остваривање права на пензију
Члан 5.
Поступак за остваривање права на пензију покреће се на основу захтева који се подноси Републичком фонду за пензијско и инвалидско осигурање – Филијала за град Београд.
Право на пензију обезбеђује се у поступку предвиђеном законом којим је уређен општи управни поступак. 
	
Право на пензију је лично право и не може се преносити на друго лице.
Утврђивање и исплата права на пензију
Члан 6.
Пензија се утврђује у месечном износу, а исплаћује је Републички фонд за пензијско и инвалидско осигурање, уназад за претходни месец.
Престанак права на пензију
Члан 7.
Кориснику из члана 2. ове уредбе, право на пензију престаје у случају:
– да престане да живи на територији АП Косово и Метохија, односно ако пријави пребивалиште изван територије АП Косово и Метохија;
– да стекне својство осигураника у складу са прописима о пензијском и инвалидском осигурању у Републици Србији ван територије АП Косово и Метохија;
– да оствари право на старосну, инвалидску или породичну пензију у складу са прописима о пензијском и инвалидском осигурању;
– смрти.
Испуњеност услова из става 1. овог члана проверава Министарство унутрашњих послова, односно Републички фонд за пензијско и инвалидско осигурање, у складу са својим надлежностима.
Финансирање
Члан 8.
Средства за исплату пензије из члана 3. ове уредбе обезбеђују се у буџету Републике Србије.
2. Здравствено осигурање
Члан 9.*
Корисник посебне пензије и чланови његове породице остварују права из 
	обавезног здравственог осигурања и друга права из пензијског и инвалидског 
	осигурања као и корисници и чланови њихових породица који су остварили право 
	на пензију у складу са прописима о пензијском и инвалидском осигурању.*
 
*Службени 
	гласник РС, број 42/2014
 
III. ЗАВРШНА ОДРЕДБА
Члан 10.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-11250/2013
У Београду, 25. децембра 2013. године
Влада 
Председник, 
Ивица Дачић, 
	с.р.