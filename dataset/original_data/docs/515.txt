На основу члана 43. став 4. Закона о избору народних посланика („Службени гласник РС”, бр. 35/00, 57/03 – УС, 72/03 – др. закон, 18/04, 85/05 – др. закон, 101/05 – др. закон, 104/09 – др. закон, 28/11 – УС и 36/11),
Министар правде доноси
 
ПРАВИЛНИК
о накнади за оверу потписа бирача који подржи изборну листу за избор народних посланика
"Службени гласник РС", број 12 од 12. фебруара 
				2016.
 
Члан 1.
Овим правилником прописују се висина и начин плаћања накнаде за оверу потписа бирача који подржи изборну листу за избор народних посланика.
Члан 2.
За оверу потписа бирача који подржи изборну листу за избор народних посланика пред основним судом плаћа се накнада од 50 динара.
За оверу потписа бирача који подржи изборну листу за избор народних посланика пред јавним бележником плаћа се накнада од 50 динара, која обухвата и порез на додату вредност.
Јавном бележнику не припадају друге награде ни накнаде које су предвиђене Јавнобележничком тарифом.
Члан 3.
Накнаду за оверу потписа бирача плаћа подносилац изборне листе коју је бирач подржао.
Када две политичке странке или више њих подносе заједничку изборну листу, њихова обавеза плаћања накнаде је солидарна. Исто важи и када изборну листу подноси група грађана.
Члан 4.
Када оверу потписа бирача врши основни суд, накнада за оверу потписа плаћа се на рачун прописан за уплату судске таксе и приход је буџета Републике Србије.
Када оверу потписа бирача врши јавни бележник, накнада за оверу потписа плаћа се на рачун јавног бележника.
Потпис бирача не може се оверити пре него што накнада буде плаћена.
Члан 5.
Даном ступања на снагу овог правилника престаје да важи Правилник о накнади за оверу потписа бирача који подржи изборну листу за избор народних посланика („Службени гласник РС”, бр. 42/00 и 43/02).
Члан 6. 
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00019/2016-05 
У Београду, 12. фебруара 2016. године
Министар,
Никола Селаковић, с.р.