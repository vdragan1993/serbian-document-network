ЗАКОН

о правосудном испиту

„Службени гласник РС“, број 16 од 16. 

априла 1997.

 

 

I.

ОПШТЕ ОДРЕДБЕ 


    

1. Сврха правосудног испита 


 

Члан 1.

На правосудном испиту проверава се стручна оспособљеност за обављање функција и послова за које је законом или другим прописом као услов предвиђен тај испит. 


 

2. Услови за полагање испита 


 

Члан 2.

Правосудни испит може полагати лице које је дипломирало на правном факултету и које је после завршеног правног факултета стекло две године радног искуства на пословима правне струке у суду, јавном тужилаштву, јавном правобранилаштву и адвокатури или три године радног искуства на пословима правне струке у органу за прекршаје, другом државном органу, органу територијалне аутономије и локалне самоуправе или четири године радног искуства на пословима правне струке у предузећу, установи или другој организацији. 


Сваких шест месеци радног искуства на пословима правне струке у суду, јавном тужилаштву, јавном правобранилаштву и адвокатури рачуна се као девет месеци радног искуства на пословима правне струке у органу за прекршаје, другом државном органу, органу територијалне аутономије и локалне самоуправе, односно као једна година радног искуства на пословима правне струке у предузећу, установи или другој организацији. 


Сваких годину дана радног искуства на пословима правне струке у органу за прекршаје, другом државном органу, органу територијалне аутономије и локалне самоуправе рачуна се као шеснаест месеци радног искуства на пословима правне струке у предузећу, установи или другој организацији. 


 

3. Испитни предмети 


 

Члан 3.

Правосудни испит има писмени и усмени део. 


На писменом делу испита решавају се практични задаци из кривичног и грађанског права. 


На усменом делу испита полажу се: 


1) Уставно право и правосудно организационо право, 


2) Кривично право, 


3) Грађанско право, 


4) Трговинско (привредно) право, 


5) Међународно приватно право, 


6) Управно право, 


7) Радно право. 


 

Члан 4.

Правосудни испит полаже се према програму који садржи градиво, правне изворе и правну књижевност. 


Програм правосудног испита прописује министар правде. 


 

4. Испитни одбор 


 

Члан 5.

Правосудни испит полаже се пред Испитним одбором. 


Испитни одбор има седам чланова, од којих је један председник. 


Испитни одбор одлучује већином гласова, ако овим законом није друкчије одређено. 


 

Члан 6.

Министар правде образује Испитни одбор из редова истакнутих правника с положеним правосудним испитом. 


Професор правног факултета на позитивноправном предмету може бити члан Испитног одбора и ако нема положен правосудни испит. 


Решењем о образовању Испитног одбора одређују се и предмети које његови чланови испитују. 


 

Члан 7.

Министар правде може образовати више испитних одбора. 


Министар правде може сазвати чланове свих испитних одбора ради разматрања питања од значаја за остваривање сврхе правосудног испита. 


 

Члан 8.

Распоред рада Испитног одбора одређује министар правде. 


Административне послове за Испитни одбор обавља Министарство правде. 


 

II. 

 ПОЛАГАЊЕ ПРАВОСУДНОГ ИСПИТА 


 

1. Захтев за полагање испита 


 

Члан 9.

Захтев за полагање правосудног испита подноси се Министарству правде. 


Уз захтев кандидат прилаже доказе да је испунио услове за полагање испита. 


 

Члан 10.

Захтевом за полагање правосудног испита мора се пријавити полагање писменог дела испита и најмање четири предмета из усменог дела испита. 


 

Члан 11.

Министар правде решењем одлучује о захтеву за полагање правосудног испита. 


Решење се доставља кандидату, 

а ако је полагање одобрено – 

и председнику Испитног одбора. 


 

2. 
Писмени део испита


 

Члан 12.

Правосудни испит почиње израдом писменог рада. 


Задатке поставља и рад оцењује члан Испитног одбора који испитује предмет из кога се израђује писмени рад. 


Време за израду писменог рада одређује Испитни одбор. 


 

Члан 13.

Писмени рад кандидата оцењује се са „одлично”, „добро” 

и „не задовољава”. 


Кандидат не може усмено полагати предмет из кога је његов писмени рад оцењен са „не задовољава”. 


 

Члан 14.

Писмене радове који су оцењени са „одлично” и „добро” прегледа филолог. 


Филолог оцењује правилност изражавања, јасноћу израза и језичку културу кандидата са „одлично” и „добро”. 


Филолога одређује министар правде. 


 

3. 
Усмени део испита


 

Члан 15.

Усмени део правосудног испита полаже се јавно, 

истовремено пред свим члановима Испитног одбора. 


Испитни предмет испитује члан Испитног одбора који је за тај предмет одређен за испитивача. 


 

Члан 16.

Успех кандидата на усменом делу испита оцењује се из сваког предмета посебно, 

са „одлично”, „добро” 

и „не задовољава”. 


При оцењивању успеха кандидата вреднују се познавање позитивних прописа и судске праксе, 

разумевање суштине правних установа, 

правилно правничко расуђивање и начин излагања. 


 

4. 
Накнадно полагање


 

Члан 17.

Кандидат чији је успех из најмање четири испитна предмета оцењен са „одлично” 

или „добро” 

има право да преостале предмете накнадно полаже. 


Накнадно полагање може уследити најраније два а најдоцније шест месеци од завршетка претходног полагања. 


Ако последњи дан за накнадно полагање пада на дан када се правосудни испит не одржава, 

полаже се првог наредног дана када се испит одржава. 


 

5. 
Општи успех на правосудном испиту


 

Члан 18.

Пошто оцени успех кандидата на усменом делу испита из сваког предмета посебно, Испитни одбор утврђује општи успех кандидата на правосудном испиту. 


Општи успех кандидата на правосудном испиту утврђује се са „положио са одликом”, „положио врло добро”, „положио” 

и „није положио”. 


 

Члан 19. 


Само кандидату чији је успех и на писменом и на усменом делу испита из сваког предмета оцењен са „одлично” 

и чији је рад филолог оценио са „одлично” 

општи успех на правосудном испиту утврђује се оценом „положио са одликом”. 


 

6. 
Одлагање започетог испита


 

Члан 20.

На молбу кандидата, 

председник Испитног одбора може започети испит одложити до три месеца, 

ако је кандидат због болести или других оправданих разлога спречен да настави полагање испита. 


Молби за одлагање започетог испита прилажу се докази који молбу оправдавају. 


 

Члан 21.

Време за које је испит одложен почиње да тече од дана доношења решења о одлагању. 


У наставку одложеног испита полажу се предмети који до одлагања нису полагани. 


 

7. 
Када испит није положен


 

Члан 22.

Правосудни испит није положио кандидат који је у првом полагању оцењен са „не задовољава” из најмање четири испитна предмета, као и кандидат који приликом накнадног полагања из најмање једног испитног предмета буде оцењен са „не задовољава”. 


Правосудни испит није положио ни кандидат који изричито или прећутно одустане од полагања већ започетог испита (не преда писмени задатак, 

не приступи испиту у време почетка накнадног полагања и слично). 


Кандидат није положио правосудни испит ни ако не приступи полагању у року за који је испит одложен. 


 

8. 
Када се сматра да испит није ни полаган


 

Члан 23.

Кад кандидат не приступи полагању правосудног испита у време одређено за полагање испита или пре почетка писменог дела испита изјави да од испита одустаје, 

сматра се да није ни полагао правосудни испит. 


 

9. 
Заштита права кандидата


 

Члан 24.

Кандидат који сматра да његов општи успех или успех из неког предмета није правилно оцењен има право да у року од двадесет и четири часа после саопштеног успеха писмено приговори Испитном одбору. 


Испитни одбор је дужан да о приговору одлучи у року од три дана од пријема приговора. 


 

Члан 25.

Ако усвоји приговор Испитни одбор може поновити испит из једног или више предмета или преиначити раније већ дату оцену или утврђени општи успех. 


 

III. ПОНОВНО ПОЛАГАЊЕ ПРАВОСУДНОГ ИСПИТА 


 

Члан 26.

Кандидат који је правосудни испит полагао и није положио може испит поново полагати кад истекне шест месеци од завршетка претходног полагања. 


Кандидат који правосудни испит није положио због тога што није приступио полагању одложеног испита, може га поново полагати после шест месеци од истека времена за које је испит одложен. 


Кандидат који ни други ни сваки следећи пут не положи правосудни испит може га поново полагати кад истекну две године од завршетка претходног испита. 


 

IV. УВЕРЕЊЕ О ПРАВОСУДНОМ ИСПИТУ И ОСТАЛА ПИТАЊА 


 

Члан 27.

О положеном правосудном испиту издаје се уверење. 


Уверење издаје и његову садржину прописује министар правде. 


 

Члан 28.

Министар правде ближе прописује начин полагања правосудног испита, трошкове полагања испита, накнаду за рад чланова Испитног одбора и филолога и уређује остала питања у вези са правосудним испитом. 


 

V. ПРЕЛАЗНЕ И ЗАВРШНЕ ОДРЕДБЕ 


 

Члан 29.

С правосудним испитом, у смислу овог закона, изједначава се правосудни испит положен по прописима који су важили до почетка примене овог закона, односно судијски и адвокатски испит који су законом изједначени са правосудним испитом. 


 

Члан 30.

 

Кандидат који је полагање правосудног испита започео по прописима који су важили пре почетка примене овог закона има право да полагање започетог правосудног испита доврши према прописима који су важили у време када је полагање започео и после почетка примене овог закона. 


 

Члан 31.

Министар правде прописаће програм за полагање правосудног испита до 1. октобра 1997. године. 


 

Члан 32.

Закон о правосудном испиту („Службени гласник Републике Србије”, број 67/93) престаје да важи почетком примене овог закона. 


 

Члан 33.

Овај закон примењује се од 1. јануара 1998. године.