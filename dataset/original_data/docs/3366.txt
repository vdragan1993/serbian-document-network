На основу члана 27. став 2. Закона о иновационој делатности („Службени гласник РС”, бр. 110/05, 18/10 и 55/13),
Министар просвете, науке и технолошког развоја доноси 
ПРАВИЛНИК
о начину реализације програма иновационе делатности за 2016. годину
"Службени гласник РС", брoj 86 од 21. 
				октобра 2016.
Члан 1.
Овим правилником прописује се начин реализације програма иновационе делатности за 2016. годину, и то Програм финансирања иновационих пројеката који за резултат имају развијен комерцијално верификован производ, укључујући софтвер, процес, технологију или услугу.
Програмом из става 1. овог правилника (у даљем тексту: програм), равноправно се подстиче како јавни, тако и приватни сектор.
Члан 2.
Програм се реализује у складу са прописима којима се, у складу са законом, уређују услови конкурисања и критеријуми за избор реализатора пројеката који се финансирају из буџетских средстава и фондова са већинским државним власништвом, а финансирају се и у складу са законом којим се уређује државна помоћ мале вредности (de minimis), као и подзаконским прописима и другим општим актима донетим ради његовог извршавања.
Члан 3.
Министарство надлежно за иновациону делатност, у року од 30 дана од дана ступања на снагу овог правилника, упућује јавни позив за пријаву предлога иновационих пројеката којима се програм реализује.
На основу образложеног предлога посебне комисије, имајући у виду стратешке циљеве иновационе политике и ликвидне могућности буџета, министар надлежан за иновациону делатност:
1) утврђује висину средстава за финансирање програма;
2) одређује пројекте који ће имати приоритет у реализацији програма.
Члан 4.
Програм се реализује путем иновационих пројеката, којима се настоји да се, кроз сарадњу регистрованих субјеката иновационе делатности са другим субјектима иновационе делатности из члана 2. тачка 5) Закона о иновационој делатности, обезбеди развој комерцијално верификованог производа укључујући и софтвер, процесe, технологије или услуге.
Приоритет у реализацији овог програма имаће пројекат који обезбеђује висок степен учешћа ванбуџетских улагања у цени пројекта, кроз новчану партиципацију, опремање, улагање know-how, инфраструктурне и стручне услуге и др.
Члан 5.
Овај правилник ступа на снагу наредног дана од дана објављивања у „Службеном гласнику Републике Србије”.
Број 110-00-350/2016-04
У Београду, 12. октобра 2016. године
Министар,
Младен Шарчевић, с.р.