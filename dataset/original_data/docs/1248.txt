Редакцијски пречишћен текст
 
 

На основу члана 14. став 5, члана 15. став 2. и члана 78. став 2. Закона о странцима („Службени гласник РС”, број 97/08),
Министар спољних послова, уз сагласност министра унутрашњих послова, доноси
 
 
ПРАВИЛНИК
о визама
„Службени гласник РС“, бр. 27 од 28. априла 2010, 
118 од 30. децембра 2013.
 
 
I. Основна одредба
 
Члан 1.
Овим  правилником прописују се изглед и садржина захтева за издавање визе, прибављање сагласности Министарства унутрашњих послова, начин издавања визе у дипломатско-конзуларном представништву Републике Србије, изглед обрасца визе, садржина и начин уношења визе у страну путну исправу, начин вођења и садржај евиденција издатих виза и одбијених захтева за издавање визе.
 
II. Изглед и садржина обрасца захтева за издавање визе
 
Члан 2.
Виза се издаје на захтев носиоца стране путне исправе.
Захтев се подноси на посебном обрасцу (Образац бр. 1), који је одштампан уз овај правилник и чини његов саставни део.
 
Члан 3.
Образац захтева за издавање визе одштампан је на хартији формата 21 х 29,7 cm и садржи: у левом горњем углу простор за фотографију димензије 3,5 х 4,5 cm, у средишњем делу горе текст – Захтев за издавање визе, а у горњем десном углу – Мали грб Републике Србије. Испод грба је ознака дипломатско-конзуларног представништва. Образац садржи рубрике у које се уписују лични подаци о подносиоцу захтева и члановима његове породице и део за уношење службених забелешки конзуларног службеника који прима захтев у дипломатско-конзуларном представништву.
Образац захтева штампа се на српском језику ћириличким писмом, као и на енглеском  или другом страном језику који је у службеној употреби у држави пријема.
 
Члан 4.
Образац захтева за издавање визе садржи рубрике у које се уписују подаци о подносиоцу захтева, и то: презиме, презиме при рођењу и име носиоца стране путне исправе; датум рођења; број личне карте; место и држава рођења; држављанство и држављанство при рођењу; пол; брачни статус; име оца и мајке; подаци о путној исправи – број и датум издавања; орган који је издао путну исправу и рок важења; да ли у путној исправи има дозволу за повратак у државу боравка ако није земља његовог порекла; занимање; назив фирме у којој је запослен и адреса; телефонски број послодавца, односно назив и адреса образовне установе; држава одредишта; врста визе која се тражи; замољени број улазака; број дана боравка; друге визе које су издате у последње три године и важност тих виза; да ли у случају транзита постоји дозвола за улазак у трећу државу; претходни боравци у Републици Србији; сврха путовања; датум доласка и одласка из Републике Србије; гранични прелаз на који улази у Републику Србију; превозно средство; адреса лица или назив фирме која  позива у посету Републици Србији; новчана средства за издржавање; ко сноси трошкове путовања и боравка; податак о брачном другу и деци; изјава подносиоца захтева о тачности унетих података; адреса; број телефона; место; датум подношења захтева; потпис подносиоца захтева.
 
Члан 5.
Уз захтев за издавање визе носилац стране путне исправе подноси:
1) путну исправу која важи најмање 90 дана од дана издавања визе;
2) фотографију димензија 3,5 х 4,5 cm;
3) повратну превозну карту, односно фотокопију међународне возачке дозволе и саобраћајне дозволе са полисом осигурања од одговорности (у случају уласка или транзита путничким возилом);
4) доказ о поседовању финансијских средстава потребних за издржавање током боравка у Републици Србији и потврду о вакцинисању или да није оболео од заразне болести уколико долази са подручја захваћеног епидемијом заразне болести, у складу са прописом којим се уређују услови за одбијање уласка странца у Републику Србију;
5) доказ о уплаћеној конзуларној такси.
 
Члан 6.
Ако носилац стране путне исправе долази у Републику Србију у својству члана особља дипломатско-конзуларног представништва акредитованог у Републици Србији или међународне организације акредитоване у Републици Србији или у службену посету Републици Србији, уз захтев за издавање визе не подноси прилоге из члана 5. овог правилника.
Одредба става 1. овог члана односи се и на чланове породице носиоца стране путне исправе.
 
III. Изглед и садржина обрасца визе и начин уношења у страну путну исправу
 
Члан 7.
Образац визе је величине 105 х 74 mm, израђен на самолепљивом заштићеном папиру, са штампом у светлоплавим и тамноплавим тоновима. Образац садржи видљива и невидљива UV влакна, са уграђеним заштитним елементима (дубока штампа, кинеграм, ознаке исписане OVI – оптички варијабилном бојом, као и бојом која флуоресцира и микротекстом).
 
Образац визе одштампан је уз овај правилник и чини његов саставни део (Образац бр. 2)
 
Члан 8.
Образац визе садржи: 
1) у горњем делу основу, коју чини модулацијом линија исписан текст „VISA” и гијош розету, а у левом горњем углу налази се кинеграм са Малим грбом Републике Србије. У централном  горњем делу одштампана је ознака „РЕПУБЛИКА СРБИЈА”, са преводом на енглески и француски језик, испод тога је текст – „ВИЗА/VISA”, а у десном углу одштампан је црвеном бојом серијски број визног обрасца као комбинација словне ознаке и седмоцифреног броја;
2) подлогу средишњег дела обрасца, коју чини у сито штампи и у светлоплавој боји одштампана међународна ознака за Републику Србију –„SRB”, изузев простора са леве стране за фотографију. Остали простор садржи рубрике на српском језику ћириличким писмом, енглеском и француском језику у које се уписује: 
„Важи од”, „Важи до”, „Врста визе”, „Број улазака”, „Период боравка”, „Дана”, „Место издавања”, 
„Датум издавања”, „Број пасоша”, „Презиме, име”, „Напомене” и „Регистарски број”, а испод последње рубрике је међународна ознака „SRB” одштампана OVI бојом;
3) у доњем делу налази се међународна ознака – 
„SRB”, обрађена модулацијом  линија у светлоплавим тоновима.
На обрасцу визе одштампана су два купона са серијским бројем визе у  црвеној боји и рубрикама – 
„Такса” и „Регистарски број”.
 
Члан 9.
Виза се уноси у страну путну исправу лепљењем налепнице на прву слободну страницу путне исправе на којој не сме бити штамбиљ или нека друга ознака, тако да текст на обрасцу буде окренут према спољној ивици странице путне исправе.
На издату визу ставља се у доњем десном углу визе печат дипломатско-конзуларног представништва и потпис овлашћеног конзуларног службеника, с тим да печат и потпис морају да обухвате део визне налепнице и странице путне исправе.
 
Члан 10.
У образац визе уписују се подаци машинским путем пре уношења визе у путну исправу.
 
IV. Поступак пред дипломатско-конзуларним представништвом, прибављање сагласности за издавање визе и начин издавања визе
 
Члан 11.
Захтев се подноси, по правилу, лично дипломатско-конзуларном представништву у држави чији је странац држављанин, односно у којој има пребивалиште или регулисан боравак.
Лично подношење захтева није обавезно у следећим случајевима:
1) ако се издавање визе тражи нотом министарства иностраних послова државе пријема или дипломатско-конзуларног представништва друге државе или међународне организације;
2) у случајевима издавања заједничке визе;
3) ако је такав начин подношења захтева уређен билатералним међународним уговором,
4) ако се ради о лицима са посебним потребама;
5) ако се издавање визе тражи за лице коме је потребна хоспитализација или медицинска нега у Републици Србији;
6) ако у држави из које носилац стране путне исправе долази нема дипломатско-конзуларног представништва Републике Србије, а лично присуство услед просторне удаљености изискивало би  велике материјалне трошкове.
 
Члан 12.
Захтев за издавање визе, који испуњава услове прописане овим правилником, заједно са прилозима прописаним чланом 5. овог правилника, доставља се у електронској форми Министарству спољних послова на даљу обраду, ради прибављања одговарајуће сагласности Министарства унутрашњих послова и уноса података у евиденцију издатих виза, односно евиденцију одбијених захтева за издавање визе. 
 
Члан 13.
Дипломатско-конзуларно представништво издаје визу по прибављеној сагласности, у складу са законом.
Изузетно од става 1. овог члана, о захтеву за издавање визе врсте А, Б или Ц одлучује шеф дипломатско-конзуларног представништва у следећим случајевима:
1) ако је виза затражена нотом министарства спољних послова друге државе, дипломатско-конзуларног представништва друге државе или међународне организације, изузев у случајевима издавања иницијалне визе;
2) носиоцима дипломатског или службеног пасоша;
3) члановима страних државно-привредних делегација;
4) члановима страних националних привредних асоцијација или државних,


мешовитих и приватних* компанија који долазе у Републику Србију на позив привредних комора или привредних друштава у Републици Србији;


5) Члановима страних асоцијација, организација или истакнутим појединцима у 
области науке, образовања, културе и спорта који долазе у Републику Србију на 
позив одговарајуће организације и институције из Републике Србије;*

6)* ако су у питању озбиљни хуманитарни разлози.
О донетој одлуци шеф дипломатско-конзуларног представништва обавезан је да обавести Министарство спољних послова, које податак о томе уноси у евиденцију издатих виза, односно евиденцију одбијених захтева за издавање визе и о томе обавештава Министарство унутрашњих послова.
Визе које се издају у складу са ставом 1. овог члана испуњавају се ручно и издају се без фотографије носиоца стране путне исправе.
 

*Службени гласник РС", 
број 118/2013
 
 
V. Начин вођења и садржај евиденције издатих виза и одбијених захтева за визе
 
Члан 14.
Евиденције издатих виза и одбијених захтева за издавање виза воде се у електронској форми у Министарству спољних послова, у виду базе података.
 
Члан 15.
Евиденције издатих виза и одбијених захтева за издавање визе садрже податке о странцима којима је издата виза, странцима чији су захтеви за издавање визе одбијени и странцима чији су захтеви у процедури одлучивања, и то: презиме и име подносиоца захтева; датум рођења; држављанство; адресу пребивалишта; број стране путне исправе; државу издавања стране путне исправе; датум подношења захтева за издавање визе; врсту визе за коју је поднет захтев и податак о дипломатско-конзуларном представништву у коме је поднет захтев.
Ако је виза одобрена, поред података из става 1. овог члана, уносе се и подаци о: врсти визе која је одобрена; дужини трајања одобрене визе; серијском броју издате визе; датуму издавања визе; датуму престанка важења визе; сагласности; дипломатско-конзуларном представништву које је издало визу; имену овлашћеног службеника који је визу издао. 
Ако виза није одобрена, поред података из става 1. овог члана, уноси се податак о разлозима за одбијање захтева за издавање визе.
 
VI. Завршне одредбе
 
Члан 16.
Ступањем на снагу овог правилника престаје да важи Правилник о начину издавања путних и других исправа и виза странцима и о обрасцима тих исправа и виза („Службени лист СФРЈ”, број 44/81, „Службени лист СРЈ”, бр. 23/00, 24/00 – исправка  и 67/01 и „Службени гласник РС”, број 53/08 – др. правилник).
 
Члан 17.
Овај правилник ступа на снагу осмог дана од дана објављивања у „Службеном гласнику Републике Србије”.
 
  Број 5/17/2010
  У Београду, 12. априла 2010. године
  Министар,

  Вук Јеремић, с.р.