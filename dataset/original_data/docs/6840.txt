Редакцијски пречишћен текст

 
На основу члана 5. став 2. Закона о положају и овлашћењима Ауто-мото савеза Југославије („Службени лист СФРЈ“, бр 22/78), 

Савезно извршно веће доноси
 

 
УРЕДБУ


о начину обављања послова службе „Помоћ-информације” Ауто-мото савеза 
Југославије
„Службени лист СФРЈ”, бр. 52 од 3. септембра 1982, 53 од 10. септембра 1982 
- исправка
 
 
Опште одредбе
Члан 1.
За обављање послова из члана 5. став 1. тачка 8. Закона о положају и овлашћењима Ауто-мото савеза Југославије (у даљем тексту: АМСЈ)* Служба „Помоћ-информације” АМСЈ мора да има одговарајуће објекте, средства везе, специјална возила (возила специјално опремљена за ту сврху), опрему и стручно оспособљене раднике.
АМСЈ ће самоуправним општим актом, у складу са својим статутом, односно са републичким и покрајинским прописима, утврдити услове које треба да испуњава Служба „Помоћ-информације” у погледу одговарајуће опреме, средстава, стручне оспособљености радника и организације рада ове службе. 
*Службени лист СФРЈ, број 53/1982
 
Члан 2.
Служба „Помоћ-информације” АМСЈ организује се и пружа техничку и другу помоћ моторизованим домаћим и страним учесницима у саобраћају на јавним путевима самостално или у сарадњи са државним органима, организацијама удруженог рада и другим самоуправним организацијама и заједницама по питању од заједничког интереса.
Пружање техничке помоћи моторизованим домаћим и страним учесницима у саобраћају најавним путевима.* 
*Службени лист СФРЈ, број 53/1982
 
Члан 3. 
На позив или захтев моторизованог домаћег, односно страног учесника у саобраћају на јавном путу (у даљем тексту: учесника у саобраћају) Служба „Помоћ-информације” АМСЈ пружиће одговарајућу техничку помоћ.
Служба „Помоћ-информације” АМСЈ пружиће техничку помоћ учесницима у саобраћају и на захтев државног органа, организације удруженог рада и друге самоуправне организације или заједнице.
Члан 4.
Техничка помоћ која се пружа на позив или захтев учесника у саобраћају или на захтев државног органа, организације удруженог рада и друге самоуправне организације или заједнице, у смислу члана 5. ове уредбе, састоји се у отклањању мањих неисправности на моторном возилу које је могуће извршити на погодном месту изван коловоза јавног пута, ради оспособљавања моторног возила да сопственим погоном настави вожњу и давању савета ради отклањања неисправности на моторном возилу и других информација у погледу техничке помоћи.
Члан 5.
Служба „Помоћ-информације” АМСЈ техничку помоћ пружа, по правилу, на месту где се налази оштећено путничко возило или возило у квару.
Ако се оштећено путничко возило или возило у квару налази на месту на коме је отклањање оштећења, односно квара неизводљиво или знатно отежано или ако задржавање возила на том месту представља опасност за учеснике у саобраћају или омета одвијање саобраћаја, техничка помоћ пружиће се на погодном месту ван коловоза јавног пута.
 
Уклањање са јавних путева оштећених путничких возила и возила у квару
Члан 6.
На позив или захтев учесника у саобраћају Служба „Помоћ-информације” АМСЈ уклониће са јавног пута оштећено путничко возило или возило у квару на место које је за то погодно.
Служба „Помоћ-информације” АМСЈ ће, по налогу или на захтев државног органа, организације удруженог рада и друге самоуправне организације или заједнице, уклонити или пренети са јавног пута оштећено путничко возило или возило у квару до места одредишта, односно на друго погодно место.
Члан 7.
Служба „Помоћ-информације”АМСЈ може пренети, односно одвући оштећено путничко возило или возило у квару до места одредишта у земљи или иностранству на захтев државног органа, организације удруженог рада или друге самоуправне организације или заједнице, односно домаћег или страног овлашћеног правног или физичког лица или власника оштећеног путничког возила или возила у квару.
 
Обавештавање јавности о стању проходности јавних путева
Члан 8.
Обавештавање јавности о стању проходности јавних путева састоји се у давању обавештења о ограничењима и забранама саобраћаја на јавним путевима, о ванредним условима и посебним мерама за саобраћај возила на јавним путевима, о проходности јавних путева, нарочито о проходности путева у зимском периоду, за време туристичке сезоне и у случајевима елементарних непогода или ванредних догађаја и других околности због којих саобраћај може бити отежан, као и других обавештења која могу да допринесу безбедном одвијању саобраћаја на јавним путевима.
Ради безбедног и несметаног одвијања саобраћаја на јавним путевима, Служба „Помоћ-информације” АМСЈ дужна је да благовремено и тачно обавештава јавност о проходности јавних путева.
Обавештавање јавности у смислу ст. 1. и 2. овог члана, о проходности јавних путева АМСЈ остварује договорно и у споразуму са одговарајућим државним органима, са организацијама удруженог рада за одржавање и заштиту путева и са самоуправним интересним заједницама за путеве, као и са одговарајућим међународним и иностраним ауто-мото организацијама.*
Ради извршавања задатака и послова из ст. 1. до 3. овог члана Служба „Помоћ-информације” АМСЈ користи сопствени систем и друге системе информисања.*
Поред обавештења из става 1. овог члана, Служба „Помоћ-информације” АМСЈ може, у споразуму са државним органима, организацијама удруженог рада или другим самоуправним организацијама или заједницама надлежним за одржавање јавних путева, учесницима у саобраћају давати упозорење, савете и обавештења о потреби посебних мера опреза, о изменама у режиму саобраћаја, о стању објеката на путевима, о коришћењу заобилазних путних праваца, као и друга обавештења од значаја за безбедно одвијање саобраћаја на јавним путевима. 
*Службени лист СФРЈ, број 53/1982
 
Пружање туринг-помоћи
Члан 9.
Служба „Помоћ-информације” АМСЈ дужна је да пружи туринг-помоћ моторизованим домаћим и страним учесницима у саобраћају у циљу олакшања путовања, смештаја, прибављања потребних докумената и давања неопходних информација, као и ради задовољавања њихових других личних потреба (туристичких и сл.) кад бораве у Социјалистичкој Федеративној Републици Југославији, односно у иностранству или кад су у провозу преко територије Социјалистичке Федеративне Републике Југославије* 
*Службени лист СФРЈ, број 53/1982
 
Члан 10.
Туринг помоћ обухвата заштиту и пружање помоћи моторизованим учесницима у саобраћају.
Туринг помоћ обухвата заштиту и пружање помоћи моторизованим учесницима у саобраћају у следећим случајевима, и то:
1) при враћању путника, односно возила* у иностранство и из иностранства у Социјалистичку Федеративну Републику Југославију, превозу настрадалих или оболелих лица, односно чланова њихових породица, издавању кредитних писама Међународног туристичког савеза (AIT) и Међународне аутомобилске федерације (FIA) и књижица и маркица за камповање, гарантовању по кредитним писмима и додатним новчаним кредитима, набавци резервних делова, преношењу захтева за радио-поруке и тражења туриста у земљи и иностранству и давању информација и правних савета наручиоцима услуга у вези са саобраћајном незгодом и њиховим упућивањем ради добијања правне помоћи;
2) при оправци возила, смештају моторизованих учесника у саобраћају у туристичким објектима и здравственим установама, пружању лекарске и друге помоћи повређеним лицима у саобраћајној незгоди и оболелим лицима у саобраћају;
3) код органа унутрашњих послова или правосудних органа у смислу прикупљања потребне документације о саобраћајној незгоди или прекршају учесника у саобраћају ради достављања наручиоцу;
4) при вршењу других туринг-послова по основу реципроцитета са иностраним ауто-мото и туринг-организацијама. 
*Службени лист СФРЈ, број 53/1982
 
Члан 11.
Ова уредба ступа на снагу осмог дана од дана објављивања у „Службеном листу СФРЈ”.
 
Е п бр 339
19. августа 1982 године

Савезно извршно веће
Потпредседник, 

Борислав Сребрић, с.р.