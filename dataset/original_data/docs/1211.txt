На основу члана 55. став 3. Закона о заштити државне границе („Службени гласник РС”, број 97/08),
Министар унутрашњих послова доноси
 
ПРАВИЛНИК
о начину утврђивања повреда државне границе и граничних инцидената

"Службени гласник РС", број 120 од 21. 
	децембра 2012.
 
Члан 1.
Овим правилником прописује се начин утврђивања повреда државне границе и граничних инцидената.
Члан 2.
Поступак утврђивања повреда државне границе и граничних инцидената спроводи гранична полиција на начин утврђен овим правилником, уколико међународним споразумом нису одређена тела која ће утврђивати повреде државне границе и граничне инциденте.
Члан 3.
Утврђивање повреда државне границе и граничних инцидената предузима се с циљем да се утврде околности и узроци због којих је дошло до повреда државне границе и граничних инцидента и евентуалне последице које су тиме наступиле.
Полицијски службеници граничне полиције по пријему обавештења да је извршена нека од радњи која представља повреду државне границе или гранични инцидент предузимају мере и радње потребне за обезбеђење трагова и других материјалних доказа. 
	
Члан 4.
У случају повреде државне границе или граничног инцидента, полицијски службеници граничне полиције:
1) излазе на место настанка инцидента;
2) обезбеђују место настанка инцидента;
3) обезбеђују трагове, материјалне доказе и сведоке који потврђују постојање инцидента;
4) врше увиђај и сачињавају записник.
О повреди државне границе и граничном инциденту обавештава се орган државне управе надлежан за спољне послове.
Члан 5.
Код повреда државне границе и граничних инцидента који су последица извршења кажњивог дела, поступа се у складу са одредбама прописа који уређују прекршајни и кривични поступак и у складу са прописима о међународној полицијској сарадњи.
Код повреда државне границе и граничних инцидента, којима је причињена материјална штета, висина материјалне штете и обештећење утврђује се на начин предвиђен међународним уговором.
Ако међународним уговором није предвиђен начин утврђивања висине материјалне штете и обештећења, документација која се односи на утврђивања висине материјалне штете и обештећења, доставља се преко органа државне управе надлежног за унутрашње послове органу државне управе надлежном за спољне послове, ради регулисања обештећења дипломатским путем. 
	
Члан 6.
Даном ступања на снагу овог правилника престаје да важи Правилник о начину утврђивања и решавања граничних инцидената и других повреда државне границе („Службени лист СФРЈ”, број 12/80).
Члан 7. 
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 11388/2012-3
У Београду, 13. децембра 2012. године
Министар
унутрашњих послова,

Ивица Дачић, с.р.