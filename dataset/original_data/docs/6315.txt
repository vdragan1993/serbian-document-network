На основу члана 15a став 1. Закона о ваздушном саобраћају („Службени гласник РС”, бр. 73/10, 57/11, 93/12 и 45/15) и члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о образовању Националног комитета за безбедност у ваздухопловству
"Службени гласник РС", број 69 од 7. августа 
				2015.
 
1. Образује се Национални комитет за безбедност у ваздухопловству (у даљем тексту: Комитет) ради усклађивања деловања органа, организација и ваздухопловних субјеката који су одговорни за безбедност у ваздухопловству и давања препорука како да се она побољша.
2. Задаци Комитета су:
1) давање препорука за усклађивање деловања органа, организација и ваздухопловних субјеката који су одговорни за безбедност у ваздухопловству;
2) координација припреме и израде предлога Националног програма безбедности у ваздухопловству. 
3. У Комитет се именују:
1) за председника:
– Зоран Илић, вршилац дужности помоћника министра грађевинарства, саобраћаја и инфраструктуре;
2) за чланове:
– Слободан Ћопић, командир Станице граничне полиције Београд, Министарство унутрашњих послова, 
– Милан Јелић, потпуковник, Министарство одбране, 
– Александар Годић, директор Дирекције за безбедност и надзор, Директорат цивилног ваздухопловства Републике Србије,
– доц. др Феђа Нетјасов, Саобраћајни факултет.
4. Стручну и административно-техничку потпору Комитету пружа министарство надлежно за послове саобраћаја. 
5. Комитет заседа најмање једном у три месеца.
6. Комитет подноси извештај о раду Влади најмање сваких 90 дана.
7. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-8391/2015
У Београду, 6. августа 2015. године 
Влада
Председник,
Александар Вучић, с.р.