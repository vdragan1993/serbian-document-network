На основу члана 115. став 6. Закона о безбедности саобраћаја на путевима („Службени гласник РС”, бр. 41/09, 53/10, 101/11, 32/13 – УС и 55/14), 
	
Министар грађевинарства, саобраћаја и инфраструктуре доноси
 
ПРАВИЛНИК
о начину обављања ванредног превоза
"Службени гласник РС", број 
	90 од 27. августа 2014.
 
Члан 1.
Овим правилником прописују се ближи услови о начину обављања ванредног превоза и возилима којима се тај превоз обавља у друмском саобраћају.
Одредбе овог правилника не примењују се на ванредни превоз који обављају возила или скуп возила, која су у власништву или у закупу, војске, полиције, службе цивилне заштите и ватрогасне службе када се ванредни превоз обавља у сврху извршавања задатака тих служби и под њиховим надзором.
Члан 2.
Поједини изрази у смислу овог правилника имају следеће значење:
1) „конвој” је организована група од најмање два возила или скупа возила која обављају ванредни превоз под пратњом;
2) „возило за пратњу” је возило регистровано на територији Републике Србије које се користи за пратњу возила која обављају ванредни превоз и која су обележена на начин прописан овим правилником.
Члан 3.
За време обављања ванредног превоза у возилу којим се превоз обавља или у возилу за пратњу се мора налазити дозвола коју издаје управљач пута.
Дозвола за ванредни превоз се издаје на име превозника или власника односно корисника возила.
Члан 4.
Ванредни превоз се не обавља у периоду од 15 сати до 24 сата: петком, недељом као и на дан уочи државног празника и последњег дана државног празника.
Члан 5.
У случају када се ванредни превоз обавља на државним путевима I реда, максималан број возила у конвоју може бити три.
У случају када се ванредни превоз обавља на осталим јавним путевима, максималан број возила у конвоју може бити два.
Члан 6.
У случају изненадно насталих промена на утврђеној релацији превоза или других разлога који би угрозили безбедност одвијања саобраћаја или оштетили пут, ванредни превоз се не може обављати.
Члан 7.
Ванредни превоз може се обављати:
1) без пратње, 
2) уз пратњу возила за пратњу,
3) уз пратњу возила за пратњу и возила Министарства унутрашњих послова.
Члан 8.
Ванредни превоз обавља се без пратње ако возило или скуп возила којим се обавља ванредни превоз, са или без терета, не прелази:
1) ширину од 3 m;
2) дужину од 25 m на државним путевима I реда − аутопуту, односно од 21 m на осталим државним путевима I реда, државним путевима II реда, општинским путевима и улицама;
3) висину од 4,3 m;
4) укупну масу од 80 t на државним путевима I реда − аутопуту, односно 60 t на осталим државним путевима I реда, државним путевима II реда, општинским путевима и улицама.
Изузетно од става 1. овог члана, на захтев превозника или власника односно корисника возила, ванредни превоз се може обавити и уз пратњу.
Члан 9.
Ванредни превоз на државним путевима I реда − аутопуту обавља се уз пратњу једног возила за пратњу, ако возило или скуп возила којим се обавља ванредни превоз, са или без терета, има најмање једну од следећих карактеристика:
1) ширину од 3 m до 4 m;
2) дужину од 25 m до 30 m;
3) висину oд 4,3 m до 4,5 m;
4) укупна масу од 80 t до 100 t.
Ванредни превоз на осталим државним путевима I реда, државним путевима II реда, општинским путевима и улицама обавља се уз пратњу једног возила за пратњу, ако возило или скуп возила којим се обавља ванредни превоз, са или без терета, испуњава најмање један од следећих услова:
1) ширину од 3 m до 3,5 m;
2) дужину од 21 m до 25 m;
3) висину од 4,3 m до 4,5 m;
4) укупну масу од 60 t до 80 t.
Члан 10.
На државним путевима I реда − аутопуту, возило за пратњу налази се иза возила или скупа возила којим се обавља ванредни превоз.
На осталим државним путевима I реда, државним путевима II реда, општинским путевима и улицама, возило за пратњу налази се испред возила или скупа возила којим се обавља ванредни превоз.
Члан 11.
Ванредни превоз обавља се уз пратњу једног возила за пратњу и уз пратњу једног возила Министарства унутрашњих послова ако возило или скуп возила којим се обавља ванредни превоз, са или без терета, испуњава најмање један од следећих услова:
1) ширину од 4 m до 5 m, на државним путевима I реда − аутопуту, или ширину од 3,5 m до 5 m, на осталим државним путевима I реда, државним путевима II реда, општинским путевима и улицама, као и када ширина возила или скупа возила којим се обавља ванредни превоз, са или без терета прелази ширину коловозне траке; 
	
2) дужину од 30 m, на државним путевима I реда – аутопуту, или дужину од 25 m, на осталим државним путевима I реда, државним путевима II реда, општинским путевима и улицама; 
	
3) укупну масу од 100 t до 120 t на државним путевима, односно oд 80 t до 120 t на општинским путевима и улицама.
Ванредни превоз обавља се уз пратњу једног возила за пратњу и уз пратњу два возила Министарства унутрашњих послова ако возило или скуп возила којим се обавља ванредни превоз, са или без терета, испуњава најмање један од следећих услова:
1) ширину од 5 m до 7 m; 
2) укупну масу од 120 t до 200 t.
Ванредни превоз обавља се уз пратњу возила за пратњу и уз пратњу више возила Министарства унутрашњих послова ако возило или скуп возила којим се обавља ванредни превоз, са или без терета, испуњава најмање један од следећих услова:
1) ширину већу од 7 m;
2) укупну масу преко 200 t; 
3) висина већу од 4,5 m ако то захтевају поједини параметри и конфигурација терена. 
	
Министарство унутрашњих послова одређује број својих возила у пратњи конвоја у случају када такав ванредни превоз захтева пратњу возила Министарства унутрашњих послова.
Члан 12.
Подносилац захтева, најкасније 24 сата пре отпочињања превоза односно 72 сата уколико се планира да се превоз обави понедељком, писменим путем обавештава Полицијску управу са чијег подручја отпочиње ванредни превоз о времену започињања ванредног превоза ако се ванредни превоз обавља уз пратњу возила Министарства унутрашњих послова.
Ако подносилац захтева одустане од захтеване пратње, писменим путем о томе обавештава Полицијску управу са чијег подручја отпочиње ванредни превоз, најкасније 24 сата пре планираног поласка.
Подносилац захтева најкасније у петак до 15 сати, обавештава Полицијску управу са чијег подручја отпочиње ванредни превоз о времену започињања ванредног превоза ако се ванредни превоз обавља суботом, недељом или понедељком, уз пратњу возила Министарства унутрашњих послова.
Министарство унутрашњих послова ће благовремено и без одлагања обезбедити потребну пратњу возила Министарства унутрашњих послова.
Управљач пута, у року не краћем од 48 сати пре отпочињања превоза односно не краћем од 96 сати уколико се планира да се превоз обави понедељком, доставља Министарству унутрашњих послова захтев за сагласност за превоз.
Члан 13.
Ако због ванредног превоза настане колона возила, возач возила пратње, односно возач возила које обавља ванредни превоз су дужни да на првом безбедном месту омогуће пролазак колоне возила.
Ако за време обављања ванредног превоза дође до квара на возилу или скупу возила којим се обавља ванредни превоз, возило или скуп возила треба уклонити са пута, а ако то није могуће, треба осигурати безбедно одвијање саобраћаја и одмах обавестити саобраћајну полицију.
Члан 14.
Возило или скуп возила којим се обавља ванредни превоз мора бити на предњој и задњој страни возила означено са најмање једним ротационим или трепћућим светлом жуте боје.
Возило за пратњу, возило или скуп возила с којим се обавља ванредни превоз морају бити опремљени бежичним телекомуникационим уређајима, који омогућавају комуникацију између возача возила за пратњу и возача возила или скупа возила којим се обавља ванредни превоз.
Возило за пратњу мора бити означено са најмање једним ротационим или трепћућим светлом жуте боје.
Члан 15.
Возило или скуп возила којим се обавља ванредни превоз, са или без терета, мора бити на предњој и задњој страни возила или скупа возила или терета означена ознаком „ванредни превоз”.
Возило за пратњу подносиоца захтева мора бити означено ознаком „ванредни превоз”, која је видљива са предње и задње стране.
Ознака „ванредни превоз” је облика правоугаоника, израђује се на чврстој подлози од ретрорефлектујућег материјала, класе III са флуоресцентним својством, жуте је боје, а натпис „ванредни превоз” је црне боје. 
	
Ознака „ванредни превоз” која се поставља на возило или скуп возила којим се обавља ванредни превоз, са или без терета, је дужине од најмање 60 cm и ширине од најмање 15 cm. 
	
Ознака „ванредни превоз” која се поставља на возило за пратњу подносиоца захтева је дужине од најмање 25 cm и ширине од најмање 10 cm. 
	
Уколико возило или скуп возила којим се обавља ванредни превоз, са или без терета, прелази прописану ширину возила оно мора бити означено на бочним странама возила габаритним светлима и запречним таблама у складу са стандардом SRPS Z.S2.855.
Члан 16.
Даном ступања на снагу овог правилника престаје да важи Правилник о ванредном превозу („Службени гласник РС”, број 60/13). 
	
Члан 17.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00071/2014-22
У Београду, 25. августa 2014. године
Министар,
проф. др Зорана Михајловић, 
	с.р.