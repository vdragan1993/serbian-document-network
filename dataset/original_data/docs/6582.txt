Редакцијски пречишћен текст
 
 
На основу члана 132. став 5. и члана 133. став 4. Закона о пловидби и лукама на унутрашњим водама („Службени гласник РС”, број 73/10) и члана 24. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Министар за инфраструктуру и енергетику, доноси
ПРАВИЛНИК
о звањима, условима за стицање звања и овлашћењима чланова посаде бродова трговачке морнарице

"Службени гласник РС", бр. 64 од 4. јула 
	2012, 99 од 2. децембра 2015, 3 од 18. јануара 2017.
Уводне одредбе
Члан 1.
Овим правилником прописују се звања, услови за стицање звања и овлашћења чланова посаде бродова трговачке морнарице, као и образац, садржина и начин издавања и начин вођења евиденције издатих овлашћења.
Члан 2.
Звања прописана овим правилником чланови посаде бродова трговачке морнарице стичу под условима и на начин прописан овим правилником.
Значење појмова
Члан 3.
Поједини изрази употребљени у овом правилнику имају следеће значење:
1) бродарац је лице које има бродарску књижицу, односно дозволу за укрцавање и које је укрцано као члан посаде брода;
2) министарство је министарство надлежно за послове саобраћаја;
3) образовање је стицање знања и вештина у складу са прописима којима се уређује образовање;
4) овлашћење о оспособљености је исправа, којом се доказује да је ималац исправе оспособљен за вршење послова на броду у стеченом звању, издата у складу са овим правилником;
5) овлашћење о посебној оспособљености 
	је исправа којом се доказује да је ималац исправе оспособљен за вршење посебних послова на пловилу, издата у складу са овим правилником;
6) официр палубе је члан посаде брода који има одговарајућу стручну оспособљеност да заповеда бродом одређених карактеристика и који у смени врши послове заповедника брода;
7) посебна оспособљеност је оспособљеност бродарца и лица које управља другим пловилом за вршење посебних послова на пловилу, а која се стиче положеним одговарајућим посебним испитом;
8) оспособљеност је оспособљеност бродарца за вршење послова на броду у оквиру звања које је стекао положеним одговарајућим стручним испитом.
Звања бродараца
Члан 4.
Бродарци стичу звања у служби палубе или служби машине полагањем стручног испита.
Звања бродараца у служби палубе су:
1) заповедник врсте А;
2) заповедник врсте Б;
3) заповедник врсте Ц;
4) крмар;
5) вођа палубе;
6) морнар;
7) руковалац техничког пловног објекта.
Звања бродараца у служби машине су:
1) машиниста;
2) машиновођа.
Приправници
Члан 5.
Лица која немају пловидбени стаж потребан за стицање звања у служби палубе (крмар, морнар и руковалац техничког пловног објекта) и служби машине (машиновођа и машиниста) укрцавају се на брод у својству приправника.
Приправници из става 1. овог члана за време приправничког стажа прате програм стручног испита за звање за које се припремају под надзором и уз праћење од стране оспособљеног и одређеног члана посаде на том броду.
Заповедник брода одређује члана посаде одговорног за надзор и праћење рада приправника.
Приправници из става 1. овог члана треба да имају образовање прописано за стицање звања за које се припремају.
Члан 6.
Бродарац који се први пут укрцава на брод, као и бродарац који се укрцава у својству приправника треба да познаје вештину пливања и да положи посебан испит о поступцима у случају опасности на броду (спречавање незгоде на броду, противпожарна заштита и пружање прве медицинске помоћи на броду).
Услови за стицање звања
Члан 7.
Звање заповедника врсте А стиче бродарац који има:
1) најмање 23 године живота;
2) овлашћење о посебној оспособљености за руковање радио-телефонским уређајем;
3) овлашћење о посебној оспособљености за управљање пловилом уз помоћ радара и 
	
4) стечено високо образовање на студијама првог степена академских студија, Област: Саобраћајно инжењерство Студијски модул – Водни саобраћај и Транспорт, који има најмање три године пловидбеног стажа на броду са сопственим погоном, од чега најмање једну годину у звању заповедника врсте Б, односно врсте Ц или две године у звању крмара и положен стручни испит за звање заповедника врсте А или
– средње образовање у четворогодишњем трајању за подручје рада: Саобраћај, образовни профил: наутички техничар – речни смер, који има најмање три године пловидбеног стажа на броду са сопственим погоном, од чега најмање једну годину у звању заповедника врсте Б, односно врсте Ц или две године у звању крмара и положен стручни испит за звање заповедника врсте А или 
	
– средње образовање у четворогодишњем трајању, који има најмање четири године пловидбеног стажа на броду са сопственим погоном, од чега најмање две године у звању заповедника врсте Б, односно врсте Ц, или три године у звању крмара и положен стручни испит за звање заповедника врсте А или 
	
– средње образовање у трогодишњем трајању за подручје рада: Саобраћај, образовни профил: бродовођа, који има најмање четири године пловидбеног стажа на броду са сопственим погоном, од чега најмање две године у звању заповедника врсте Б, односно врсте Ц или три године у звању крмара и положен стручни испит за звање заповедника врсте А.
Звање заповедника врсте А стиче и лице које је, поред услова из става 1. тач. 1), 2) и 3) овог члана, завршило поморску војну академију, односно војну академију – модул речне јединице које има најмање једну годину пловидбеног стажа на ратним бродовима и најмање једну годину пловидбеног стажа у својству приправника за звање крмара на броду унутрашње пловидбе са сопственим погоном и положен стручни испит за звање заповедника врсте А.
Звање заповедника врсте А стиче и поморац који има важеће овлашћење о оспособљености за заповедника брода од 3000 ВТ или веће (ознака STCW II/2) или овлашћење о оспособљености за првог официра палубе на броду од 3000 ВТ или веће (ознака STCW II/2) или овлашћење о оспособљености за заповедника брода од 500 ВТ до 3000 ВТ у великој обалној пловидби (ознака STCW II/2), који поред услова из става 1. тач. 1), 2) и 3) овог члана има три године пловидбеног стажа у тим звањима и најмање једну годину пловидбеног стажа у својству приправника за звање крмара на броду унутрашње пловидбе са сопственим погоном и положен стручни испит за заповедника врста А.
Звање заповедника врсте А стиче и бродарац који има важеће овлашћење за вршење послова на броду у звању капетана унутрашње пловидбе и поручника унутрашње пловидбе под условом да испуњава и услове из става 1. тач. 2) и 3) овог члана. 
	
Звање заповедника врсте А стиче и бродарац који има важеће овлашћење за вршење послова на броду у звању бродовође унутрашње пловидбе под условом да испуњава и услове из става 1. тач. 2) и 3) и прописано образовање из тачке 4) овог члана. 
	
Звање заповедника врсте А стиче и бродарац који има важеће овлашћење за вршење послова на броду у звању бродовође унутрашње пловидбе дуже од 10 година под условом да испуњава и услове из става 1. тач. 2) и 3) овог члана. 
	
Звање заповедника врсте А стиче и бродарац које има важеће овлашћење за вршење послова на броду у звању бродовође унутрашње пловидбе под условом да испуњава и услове из става 1. тач. 2) и 3) овог члана и који у року од пет година од дана ступања на снагу овог правилника стекне прописано образовање из става 1. тачка 4) овог члана.
Бродарац из ст. 4, 5, 6. и 7. овог члана врши послове звања заповедника врсте А и на водном путу реке Саве. 
	
Члан 8.
Звање заповедника врсте Б стиче бродарац који има:
1) најмање 21 годину живота;
2) најмање основно образовање;
3) овлашћење о посебној оспособљености за руковање радио-телефонским уређајем;
4) овлашћење о посебној оспособљености за управљање пловилом уз помоћ радара и 
	
5) најмање шест месеци пловидбеног стажа у звању заповедника врсте Ц или шест месеци пловидбеног стажа у звању крмара на броду са сопственим погоном и положен стручни испит за звање заповедника врсте Б или 
	
– најмање две године пловидбеног стажа у звању морнара на броду са сопственим погоном и једну годину у звању крмара и положен стручни испит за звање заповедника врсте Б.
Звање заповедника врсте Б стиче и бродарац који има важеће овлашћење за вршење послова на броду у звању бродовође унутрашње пловидбе под условом да испуњава и услове из става 1. тач. 3) и 4) овог члана. 
	
Бродарац из става 2. овог члана врши послове звања заповедника врсте Б и на водном путу реке Саве. 
	
*Службени гласник РС, број 99/2015
Члан 9.
Звање заповедника врсте Ц стиче бродарац који има:
1) најмање 21 годину живота; 
2) најмање основно образовање;
3) овлашћење о посебној оспособљености за руковање радио-телефонским уређајем;
4) овлашћење о посебној оспособљености за управљање пловилом уз помоћ радара и
5) најмање шест месеци пловидбеног стажа у звању заповедника врсте Б или једну годину пловидбеног стажа у звању крмара на броду са сопственим погоном и положен стручни испит за звање заповедника врсте Ц.
Звање заповедника врсте Ц стиче и бродарац који има важеће овлашћење за вршење послова на броду у звању бродовође унутрашње пловидбе под условом да испуњава и услове из става 1. тач. 3) и 4) да овог члана. 
	
Звање заповедника врсте Ц стиче и бродарац који има важеће овлашћење за вршење послова на броду у звању морнара мотористе под условом да испуњава услове из става 1. тач. 3) и 4) да овог члана. 
	
Бродарац из ст. 2. и 3. овог члана врши послове звања заповедника врсте Ц и на водном путу реке Саве. 
	
Члан 10.
Звање крмара стиче бродарац који има:
1) најмање 18 година живота;

	2) основно образовање и најмање шест месеци пловидбеног стажа у 
	звању морнара на броду са сопственим погоном и једну годину у својству 
	приправника за звање крмара и положен стручни испит за звање крмара или

	– средње образовање у четворогодишњем трајању за подручје рада: 
	саобраћај, образовни профил: наутички техничар – речни смер и једну годину 
	пловидбеног стажа у својству приправника за звање крмара на броду са 
	сопственим погоном и положен стручни испит за звање крмара или

	– средње образовање у трогодишњем трајању за подручје рада: 
	саобраћај, образовни профил: бродовођа и једну годину и три месеца 
	пловидбеног стажа у својству приправника за звање крмара на броду са 
	сопственим погоном и положен стручни испит за звање крмара.
3) брисана је (види члан 2. Правилника - 99/2015-27)
Звање крмара стиче и бродарац који има важеће овлашћење за вршење послова на броду у звању бродски крмар.
*Службени гласник РС, број 99/2015
Члан 11.
Звање вође палубе стиче бродарац који има:
1) најмање 18 година живота;
2) најмање основно образовање и
3) најмање шест месеци пловидбеног стажа у звању морнара и положен стручни испит за звање вођа палубе.
Звање вођа палубе стиче и бродарац који има важеће овлашћење за вршење послова на броду у звању крмара тегљенице. 
	
*Службени гласник РС, број 99/2015
Члан 12.
Звање морнара стиче бродарац који има:
1) најмање 18 година живота;
2) најмање основно образовање и
3) најмање шест месеци пловидбеног стажа у својству приправника за звање морнара и положен стручни испит за звање морнара.
Звање морнара стиче и бродарац који има важеће овлашћење за вршење послова на броду у звању морнара. 
	
*Службени гласник РС, број 99/2015
Члан 13.
Звање руковаоца техничког пловног објекта стиче бродарац који има:
1) најмање 23 године живота;
2) овлашћење о посебној оспособљености за руковање радио-телефонским уређајем и
3) средње образовање у четворогодишњем трајању за подручје рада: Саобраћај, образовни профил: техничар пловеће направе, или подручје рада: Геодезија и грађевинарство, образовни профил: грађевински техничар за хидроградњу, који има најмање две године и шест месеци пловидбеног стажа у својству приправника за звање руковаоца техничког пловног објекта и положен стручни испит за звање руковаоца техничког пловног објекта или 
	
– средње образовање у четворогодишњем трајању, који има најмање три године пловидбеног стажа у својству приправника за звање руковаоца техничког пловног објекта и положен стручни испит за звање руковаоца техничког пловног објекта или 
	
– средње образовање у четворогодишњем трајању, који има најмање једну годину пловидбеног стажа у звању морнара на техничком пловном објекту и 18 месеци у својству приправника за звање руковаоца техничког пловног објекта и положен стручни испит за звање руковаоца техничког пловног објекта или 
	
– средње образовање у трогодишњем трајању, који има најмање четири године пловидбеног стажа у својству приправника за звање руковаоца техничког пловног објекта и положен стручни испит за звање руковаоца техничког пловног објекта или 
	
– средње образовање у трогодишњем трајању, који има најмање две године пловидбеног стажа у звању морнара на техничком пловном објекту и једну годину у својству приправника за звање руковаоца техничког пловног објекта и положен стручни испит за звање руковаоца техничког пловног објекта. 
	
Звање руковалац техничког пловног објекта стиче и бродарац који има важеће овлашћење за вршење послова на броду у звању руковалац пловеће направе и руковалац пловеће направе I класе под условом да испуњава услове из става 1. тачка 2) овог члана. 
	
Члан 14.
Звање машинисте стиче бродарац који има:
1) најмање 21 годину живота; 
2) средње образовање у четворогодишњем трајању за подручје рада: Машинство и обрада метала, образовни профил: бродомашински техничар, који има најмање две године и шест месеци пловидбеног стажа у својству приправника за звање машинисте на броду са сопственим погоном или техничком пловном објекту са сопственим погоном и положен стручни испит за звање машинисте или
– средње образовање у четворогодишњем трајању за подручје рада: Машинство и обрада метала, образовни профил: бродомашински техничар, који има најмање једну годину пловидбеног стажа у звању машиновође на броду са сопственим погоном или техничком пловном објекту са сопственим погоном и шест месеци пловидбеног стажа у звању машиновође на броду са сопственим погоном или техничком 
	пловном објекту са сопственим погоном снаге преко 750 kW и положен стручни испит за звање машинисте или
– средње образовање у трогодишњем трајању за подручје рада: Машинство и обрада метала, образовни профил: бродомеханичар, који има три године и шест месеци пловидбеног стажа у својству приправника за звање машинисте на броду са сопственим погоном или техничком пловном објекту са сопственим погоном и положен стручни испит за звање машинисте или
– средње образовање у трогодишњем трајању за подручје рада: Машинство и обрада метала, образовни профил: бродомеханичар који има најмање две године пловидбеног стажа у звању машиновође на броду са сопственим погоном или техничком пловном објекту са сопственим погоном и шест месеци пловидбеног стажа у звању машиновође на броду са сопственим погоном или техничком 
	пловном објекту са сопственим погоном снаге преко 750 kW и положен стручни испит за звање машинисте.
Звање машинисте стиче и поморац који има важеће овлашћење о оспособљености за управитеља машине на броду са машинским комплексом погонске снаге од 3000 kW или јачим (STCW III/2) или овлашћење о оспособљености за управитеља машине на броду са машинским комплексом погонске снаге од 750 kW до 3000 kW (STCW III/3). 
	
Звање машинисте стиче и лице које је у ратној морнарици завршило војнопоморску академију (моторна, машинска или бродомашинска специјалност) у трајању од три или више година, и има најмање две године пловидбеног стажа на ратним бродовима на пословима у бродском машинском комплексу снаге веће од 750 kW и лице које је у ратној морнарици завршило школу за млађе официре ратне морнарице (моторна, машинска или бродомашинска специјалност) у трајању од три или више година и има најмање четири године пловидбеног стажа на ратним бродовима на пословима у бродском машинском комплексу снаге веће од 750 kW, односно који има најмање четири године пловидбеног стажа на ратним бродовима на самосталној дужности управитеља машинског комплекса снаге веће од 370 kW.
Лица из става 2. и 3. овог члана стичу звање машинисте и без испуњавања услова из става 1. овог члана.
Звање машинисте стиче и бродарац који има важеће овлашћење за вршење послова на броду у звању машиниста унутрашње пловидбе и машиниста унутрашње пловидбе I класе.
*Службени гласник РС, број 99/2015
Члан 15.
Звање машиновође стиче бродарац који има:
1) најмање 18 година живота;
2) најмање основно образовање и
3) најмање једну годину пловидбеног стажа у својству приправника за звање машиновође на броду са сопственим погоном или техничком пловном објекту са сопственим погоном и положен стручни испит за звање машиновође.
Звање машиновође стиче и поморац који има важеће овлашћење о оспособљености за официра пловидбене страже на броду са машинским комплексом погонске снаге од 750 kW или јачим (STCW III/1).
Звање машиновође стиче и лице које има завршен једногодишњи курс машинског смера у ратној морнарици и има најмање шест година пловидбеног стажа на ратним бродовима на пословима у бродском машинском комплексу снаге до 750 kW.
Лица из става 2. и 3. овог члана стичу звање машиновође и без испуњавања услова из става 1. овог члана.
Звање машиновође стиче и бродарац који има важеће овлашћење за вршење послова на броду у звању машиновође унутрашње пловидбе.
Посебна оспособљеност 
Члан 16.
Бродарци могу полагати посебне испите за вршење посебних послова на 
	броду за:*

	1) управљање путничким пловилом;

	2) руковање радио-телефонским уређајем;

	3) управљање пловилом уз помоћ радара;

	4) управљање путничким пловилом за превоз до 12 путника.

	Лица која управљају другим пловилима могу полагати посебне испите из става 
	1. тач. 2), 3) и 4) овог члана.
*Службени гласник РС, број 99/2015
Члан 17.
Посебну оспособљеност за управљање путничким пловилом стиче бродарац који има звање заповедник – врсте А, Б и Ц и положен посебан испит за управљање путничким пловилом.
Брисан је ранији став 2. (види члан 7. Правилника - 99/2015-27)
Члан 18.
Посебну оспособљеност за руковање радио-телефонским уређајем стиче бродарац који има:
1) најмање 18 година живота и
2) положен посебан испит за руковање радио-телефонским уређајем.
Посебну оспособљеност за руковање радио-телефонским уређајем под условима из става 1. овог члана може стећи и лице које управља другим пловилом.
Члан 19.
Посебну оспособљеност за управљање пловилом уз помоћ радара стиче бродарац који има:
1) најмање 18 година живота;
2) овлашћење о посебној оспособљености за руковање радио-телефонским уређајем; 
	
3) положен посебан испит за управљање пловилом уз помоћ радара.
Посебну оспособљеност за управљање пловилом уз помоћ радара под условима из става 1. овог члана може стећи и лице које управља другим пловилом.

	Члан 19а

	Посебну оспособљеност за управљање путничким пловилом за превоз до 
	12 путника стиче бродарац који има звање у служби палубе из члана 4. став 2. 
	овог правилника и који има положен посебан испит за управљање путничким 
	пловилом за превоз до 12 путника.

	Посебну оспособљеност за управљање путничким пловилом за превоз до 
	12 путника може стећи и управљач чамцем категорије Б који управља чамцем за 
	привредне сврхе за превоз до 12 путника.
*Службени гласник РС, број 99/2015
Пловидбени стаж
Члан 20.
Пловидбени стаж бродарца је време проведено на броду, односно техничком пловном објекту у пловидби у одређеном својству, односно у вршењу послова одређеног звања, при чему се једна година, односно 365 узастопних дана пловидбе урачунава као 180 дана пловидбеног стажа.
Трајање пловидбеног стажа утврђује се на основу података из бродарске књижице, односно дозволе за укрцавање и на основу извода из бродског дневника или пописа посаде бродова, односно техничких пловних објеката на којима је бродарац био укрцан.
Члан 21.
У пловидбени стаж бродарца урачунава се и време проведено на броду док се брод налазио на поправци.
У пловидбени стаж бродарца не урачунава се време проведено на броду док се брод налази у распреми.
Време из става 1. овог члана урачунава се бродарцу у служби палубе највише месец дана, а у служби машине највише три месеца.
Члан 22.
У пловидбени стаж за стицање звања у трговачкој морнарици Републике Србије урачунава се и пловидбени стаж остварен на бродовима стране заставе.
Пловидбени стаж из става 1. овог члана утврђује се потврдом органа стране државе надлежног за унутрашњу пловидбу и уз доказе да је обављен у одговарајућим или сличним условима као на бродовима трговачке морнарице Републике Србије.
Ако пловидбени стаж из става 1. овог члана не одговара пловидбеном стажу на бродовима трговачке морнарице Републике Србије, допуњује се на бродовима трговачке морнарице Републике Србије.
Члан 23.
Пловидбени стаж поморца је време проведено на поморском броду у пловидби у одређеном својству, односно у вршењу послова одређеног звања, при чему се 365 узастопних дана поморске пловидбе урачунава као 250 дана пловидбеног стажа.
Трајање пловидбеног стажа утврђује се на основу података из поморске књижице, односно дозволе за укрцавање или потврде стране поморске компаније.
Члан 24.
У пловидбени стаж на ратним бродовима урачунава се време проведено у самосталном обављању функционалних дужности официра, односно подофицира при чему се једна година, односно 365 узастопних дана пловидбе урачунава као 180 дана пловидбеног стажа.
Пловидбени стаж из става 1. овог члана доказује се потврдом надлежног војног органа.
Члан 25.
У пловидбени стаж као услов за стицање звања при преласку из ратне морнарице у трговачку морнарицу Републике Србије који није у целини остварен на ратним бродовима урачунава се и накнадно стечени пловидбени стаж остварен у одређеном својству, односно вршењем послова прописаних за то звање на бродовима трговачке морнарице Републике Србије.
Члан 26.
Бродарцу који је остварио пловидбени стаж у раније стеченом одређеном звању или као приправник за стицање звања исти се урачунава у пловидбени стаж као услов за стицање одређеног звања као да га је стекао у одговарајућем замењеном звању прописаним овим правилником.
Члан 27. 
Исправе о оспособљености заповедника и других чланова посаде брода издате према прописима Централне комисије за пловидбу Рајном и земаља чланица Европске уније, односно држава уговорница Споразума о европском економском простору, као и Швајцарске конфедерације, као и исправе о оспособљености заповедника и других чланова посаде издате у складу са одредбама 
	Оквирног споразума о сливу реке Саве и Одлука Међународне комисије за слив реке Саве признају се као да су издате у Републици Србији, у складу са законима којима се уређује пловидба.
Исправе о оспособљености заповедника и осталих чланова посаде издате према прописима осталих земаља признају се у складу са законом којим се уређује пловидба на унутрашњим водама.
Овлашћења
Члан 28.
Бродарац може на броду вршити послове у оквиру звања за које је добио овлашћење о оспособљености.
За вршење послова из става 1. овог члана издаје се овлашћење о оспособљености, а за вршење посебних послова из члана 16. став 1. овог правилника овлашћење о посебној оспособљености, која су састављена на српском језику и немачком језику на Обрасцу 1. и Обрасцу 2. који су одштампани уз овај правилник и чине његов саставни део.
Образац овлашћења о оспособљености је светло плаве боје, а образац овлашћења о посебној оспособљености је жуте боје, димензија 85 mm x 54 mm на папиру који има ISO стандард 78.10.
Члан 29.
Образац овлашћења о оспособљености садржи: 
На предњој страни текст: „Овлашћење о оспособљености, назив овлашћења, Република Србија, назив министарства, назив лучке капетаније која издаје овлашћење, Мали грб Републике Србије”, редне бројеве и уз њих места за уписивање података, и то:
1) име;
2) презиме;
3) датум и место рођења;
4) датум издавања;
5) број;
6) фотографија;
7) потпис имаоца;
8) радар, карактеристике и капацитет пловила (t, kW, путници);
9) рок важења;
10) напомене, ограничења, сектор водног пута.
На задњој страни је текстуално објашњење за места за уписивање података уз бројеве од 1) до 10) на предњој страни обрасца овлашћења и опис послова које ималац овлашћења врши на броду у оквиру свог звања.
Члан 30.
Образац овлашћења о посебној оспособљености садржи: 
На предњој страни текст: „Овлашћење о посебној оспособљености, назив посебног овлашћења, Република Србија, назив министарства, назив лучке капетаније која издаје овлашћење, Мали грб Републике Србије”, редне бројеве и уз њих места за уписивање података, и то:
1) име;
2) презиме;
3) датум и место рођења;
4) датум издавања;
5) број;
6) фотографија;
7) потпис имаоца;
8) рок важења.
На задњој страни је текстуално објашњење за места за уписивање података уз бројеве од 1) до 8) на предњој страни обрасца овлашћења и опис посебних послова које ималац овлашћења врши на пловилу.
Члан 31.
Овлашћење о оспособљености за вршење послова одговарајућег нижег нивоа одговорности у служби палубе или служби машине, издаје се на захтев бродарца који има одговарајуће овлашћење о оспособљености за вршење послова вишег нивоа одговорности.
Овлашћење заповедника врсте Ц не издаје се бродарцу који има овлашћење заповедника врсте Б.
Изузетно од одредбе става 1. oвог члана, 
	бродарцу из службе машине, издаје се, на његов захтев, овлашћење о 
	оспособљености за вршење послова морнара.
*Службени гласник РС, број 3/2017
Члан 32.
Број овлашћења из члана 29. став 1. тачка 5) и члана 30. став 1. тачка 5) овог правилника састоји се од скраћене ознаке лучке капетаније која је издала овлашћење и редног броја овлашћења из евиденције издатих овлашћења.
Скраћене ознаке лучких капетанија су:
1) Лучка капетанија Бездан – БЕ;
2) Лучка капетанија Апатин – АП;
3) Лучка капетанија Нови Сад – НС;
4) Лучка капетанија Београд – БГ;
5) Лучка капетанија Панчево – ПА;
6) Лучка капетанија Смедерево – СД;
7) Лучка капетанија Велико Градиште – ВГ;
8) Лучка капетанија Кладово – КЛ;
9) Лучка капетанија Прахово – ПР;
10) Лучка капетанија Сента – СТ;
11) Лучка капетанија Тител – ТЛ;
12) Лучка капетанија Сремска Митровица – СМ.
Члан 33.
Овлашћење о оспособљености се издаје бродарцу који има потребне године живота, који је телесно и душевно способан да врши послове на броду и који је стекао звање прописано овим правилником.
Бродарцу који поред услова прописаних овим правилником, испуњава и услове прописане Одлуком бр. 32/07 Међународне комисије за слив реке Саве – Правила о минималним условима за издавање овлашћења заповедника пловила на сливу реке Саве, са њиховим накнадним изменама и допунама издаће се овлашћење за одговарајућег заповедника на реци Сави.
Члан 34. 
Овлашћење о посебној оспособљености издаје се бродарцу, односно лицу које управља другим пловилом ако су испуњени прописани услови за издавање овлашћења о посебној оспособљености и које је положило посебан испит за вршење посебних послова на пловилу.
Члан 35.
Овлашћење о оспособљености и овлашћење о посебној оспособљености издаје се на период од 10 година.
Овлашћење о оспособљености важи уз доказ да је ималац овлашћења телесно и душевно способан да врши послове на броду.
По истеку рока из става 1. овог члана издаје се ново овлашћење о оспособљености, односно посебној оспособљености.
Члан 36.
Бродарац, односно лице које управља другим пловилом пријављује лучкој капетанији сваку промену података из овлашћења о оспособљености и овлашћења о посебној оспособљености (нестанак, губитак, оштећење овлашћења, промену личних података, фотографија на овлашћењу не одговара његовом изгледу и сл.).
Члан 37.
Бродарацу који има важеће овлашћење за вршење послова у оквиру одређеног звања исто ће се на његов захтев заменити одговарајућим овлашћењем о оспособљености ако испуњава услове прописане овим правилником.
Бродарацу који има важеће уверење за руковање бродском радио – телефонском станицом у међународном речном саобраћају и уверење за управљање бродом на Дунаву помоћу радара, исто ће се на његов захтев заменити одговарајућим овлашћењем о посебној оспособљености ако испуњава услове прописане овим правилником.
Члан 38.
Бродарац коме је издато овлашћење о оспособљености одређеног звања врши следеће послове, и то:
1) заповедник врсте А – заповеда бродовима и саставима свих врста без ограничења, саставља потискивани, тегљени или бочни састав, стара се о њиховој безбедности у току пловидбе и у стајању и заповеда бродом за превоз до 12 путника на свим унутрашњим водним путевима укључујући и унутрашње водне путеве поморског карактера који су наведени у Прилогу II Директиве 91/672/ЕЕЗ, осим Рајне; 
	
2) заповедник врсте Б – заповеда бродом дужине до 35 m када брод не обавља тегљење, потискивање или покретање бочног састава, заповеда бродом за превоз до 12 путника и управља техничким пловилима капацитета до 50m³/h, самостално управља скелом са сопственим погоном на свим унутрашњим водним путевима осим Рајне и унутрашњих водних путева поморског карактера наведених у Прилогу II Директиве 91/672/ЕЕЗ;
3) заповедник врсте Ц – заповеда бродом са сопственим погоном дужине до 70 m, када брод не обавља тегљење, потискивање или покретање бочног састава, заповеда пловилом за превоз до 12 путника и управља техничким пловним објектом капацитета до 50m³/h искључиво на унутрашњим водним путевима на територији Републике Србије;
4) крмар – крмари под надзором заповедника бродом, тегљеним, потискиваним, односно бочним саставом;
5) вођа палубе – управља бродом без сопственог погона неограничене носивости;
6) морнар – одржава брод и палубу и рукује опремом и уређајима, управља скелом без сопственог погона, у смени управља пловилом без сопственог погона неограничене носивости;
7) руковалац техничког пловног објекта – самостално управља техничким пловним објектом без ограничења капацитета;
8) машиниста – управља бродским машинама неограничене снаге;
9) машиновођа – управља моторним постројењем на бродовима снаге до 750 kW, у смени рукује погонским постројењем на бродовима до 1030 kW.
Бродарац из тач. 1), 2) и 3) овог члана у смени врши послове официра палубе. 
	
Ако бродарац из тач. 1), 2) и 3) овог члана не испуњава услове из члана 33. став 2. овог правилника, исти не може вршити послове тог звања на водном путу реке Саве.
Члан 39.

	Бродарац коме је издато овлашћење о посебној оспособљености врши 
	следеће посебне послове, и то:

	1) за управљање путничким пловилом – заповеда путничким пловилом за 
	превоз више од 12 путника;

	2) за руковање радио-телефонским уређајем – рукује радио-телефонским 
	уређајем;

	3) за управљање пловилом уз помоћ радара – управља пловилом уз помоћ 
	радара;

	4) за управљање путничким пловилом за превоз до 12 путника – 
	заповеда чамцем за привредне сврхе за превоз до 12 путника.

	Лице које управља другим пловилом коме је издато овлашћење о 
	посебној оспособљености може вршити посебне послове из става 1. тач. 2), 3) 
	и 4) овог члана.
*Службени гласник РС, број 99/2015
Евиденција издатих овлашћења
Члан 40.
Евиденција о издатим овлашћењима о оспособљености и посебној оспособљености води се у облику регистра и садржи следеће податке:
1) личне податке – име, презиме, датум и место рођења, ЈМБГ, држављанство, пребивалиште, односно боравиште;
2) податке о издатом овлашћењу – број, звање, оспособљеност, односно посебна оспособљеност, датум и место издавања, рок важења и број предмета лучке капетаније која је издала овлашћење;
3) остале податке (број издатог здравственог уверења и др.).
Евиденција о издатим овлашћењима о оспособљености и посебној оспособљености води се и у електронској форми. 
	
Члан 41.
Саставни део евиденције из члана 40. став 1. овог правилника је збирка исправа и докумената која садржи исправе и документа којима се доказује испуњавање прописаних услова за стицање одређеног овлашћења. 
	
Евиденција издатих овлашћења и збирка исправа и докумената се чувају трајно.
Члан 42.
Даном ступања на снагу овог правилника престаје да важи Правилник о звањима, условима за стицање звања и овлашћењима чланова посаде бродова унутрашње пловидбе трговачке морнарице Савезне Републике Југославије („Службени лист СФРЈ”, бр. 32/82, 30/83 и 30/87 и „Службени лист СРЈ”, брoj 25/96), осим одредбе члана 17а став 1. тачка 2).
Члан 43.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00007/2012-06
У Београду, 20. јуна 2012. године
Министар,

Милутин Мркоњић, с.р.
 
Прилози