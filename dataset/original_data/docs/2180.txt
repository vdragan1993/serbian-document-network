На основу члана 8. став 2. Закона о играма на срећу
(„Службени гласник РС”, број 84/04), 
Министар финансија доноси
 
 
ПРАВИЛНИК


о ближим условима, односно садржини правила игара на срећу
„Службени гласник
РС“, број 129 од 30. новембра 2004.
  
 
Члан 1.
Овим правилником прописују се ближи услови, односно
садржина правила игара на срећу (у даљем тексту: правила игре).
 
Члан 2.
За сваку врсту игре на срећу надлежни орган приређивача
игре на срећу (у даљем тексту: приређивач) доноси правила игре, на која сагласност
даје министар надлежан за послове финансија (у даљем тексту: министар
финансија).
Надлежним органом приређивача, у смислу става 1. овог
члана, сматра се орган приређивача који је статутом, односно другим општим
актом приређивача овлашћен да доноси правила игре.
 
Члан 3.
Правила игре садрже елементе утврђене Законом о играма
на срећу („Службени гласник РС”, број 84/04 – у даљем тексту: Закон) и овим
правилником, као и друге елементе за које приређивач процени да су од значаја
за приређивање игре, у складу са законом.
 
Члан 4.
Правила игре, поред елемената утврђених Законом, садрже
и:
1) назив, седиште и ПИБ приређивача;
2) назив органа приређивача који је донео одлуку о
приређивању игре, датум и број одлуке;
3) назив, опис и време трајања игре на срећу;
4) услове за учествовање у игри на срећу;
5) место приређивања игре, односно место примања
уплата;
6) појединачну цену комбинације, жетона, односно висину
уплате;
7) крајњи рок за пријем уплата, жетона или других
идентификационих знакова за учешће у игри;
8) износ добитног фонда, врсту, број и вредност
добитака;
9) начин и поступак извлачења, односно утврђивања
добитака, као и надзор над тим поступком;
10) начин објављивања износа фонда добитака (осим за
клађење) и резултата игре;
11) начин и рок исплате новчаних добитака, односно
остваривања добитака друге врсте;
12) начин обавештавања учесника у игри о правилима
игре;
13) поступак у случају отказивања извлачења, односно
спортског или другог догађаја;
14) одговорност приређивача за обавезе према учесницима
у игри;
15) друге елементе за које приређивач процени да су од
значаја за приређивање игре.
 
Члан 5.
По добијању сагласности министра финансија у смислу
члана 8. став 2. Закона, правила игре објављују се и ступају на снагу на начин
предвиђен законом, односно општим актима приређивача.
Правила игре из става 1. овог члана истичу се на видном
месту у просторији у којој се игра приређује.
Неопходан услов за објављивање правила игара на срећу
је добијена дозвола, одобрење или сагласност надлежног државног органа, у
складу са Законом.
 
Члан 6.
Овај правилник ступа на снагу осмог дана од дана
објављивања у „Службеном гласнику Републике Србије”.
 
Број 110-00-400/2004-01
У Београду, 25. новембра
2004. године 
Министар,
Млађан Динкић, с.р