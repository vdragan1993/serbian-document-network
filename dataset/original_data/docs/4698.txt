Редакцијски пречишћен текст
 
 
На основу члана 159. став 9. Закона о рударству и геолошким истраживањима („Службени гласник РС”, број 101/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
УРЕДБУ
о начину плаћања накнаде и условима одлагања плаћања дуга по основу накнаде за коришћење минералних сировина и геотермалних ресурса
"Службени гласник РС", бр. 16 од 26. 
				фебруара 2016, 8 од 3. фебруара 2017.
Члан 1.
Овом уредбом ближе се уређује начин плаћања и услови одлагања плаћања дуга по основу накнаде за коришћење минералних сировина и геотермалних ресурса (у даљем тексту: накнада) коју плаћа носилац експлоатације којем је одобрено извођење рударских радова (у даљем тексту: носилац експлоатације).
Члан 2.
Накнада се плаћа периодично, као аконтација и коначно, по истеку године. 
Накнада се плаћа за сваку врсту минералне сировине и геотермалних ресурса појединачно.
Обрачун и аконтационо плаћање накнаде врши се тромесечно у року од 15 дана по истеку тромесечја. 
Уколико је износ плаћених аконтација накнаде у току године мањи од износа обрачунате накнаде по истеку године, разлика се плаћа у законском року за подношење годишњег финансијског извештаја. 
Уколико је износ уплаћених аконтација у току године већи од износа коначно обрачунате накнаде по истеку године, више плаћена накнада урачунава се као аконтација за наредни период.
Члан 3.
Податке о кварталном обрачуну накнаде, носилац експлоатације подноси посебно за свако лежиште односно рудник, министарству надлежном за послове рударства (у даљем тексту: министарство), односно надлежном органу аутономне покрајине (у даљем тексту: покрајински орган) у року из члана 2. став 3. ове уредбе на следећим обрасцима:
1) Образац КНМС 1 Квартални обрачун накнаде за коришћење осталих минералних сировина из члана 159. став 2. тач. 1), 2), 3), 5), 6), 7) и 8) Закона о рударству и геолошким истраживањима; 
2) Образац КНМС 2 Квартални обрачун накнаде за коришћење неметаличних минералних сировина за добијање грађевинског материјала и магнезита из члана 159. став 5. Закона о рударству и геолошким истраживањима; 
3) Образац КНМС 3 Квартални обрачун накнаде за коришћење металичних минералних сировина из члана 159. став 2. тачка 4) Закона о рударству и геолошким истраживањима.
Обрасци из става 1. овог члана одштампани су уз ову уредбу и чине њен саставни део.
Члан 4.
Податке о годишњем обрачуну накнаде, носилац експлоатације подноси министарству, односно покрајинском органу, заједно са годишњим финансијским извештајем (биланс успеха и биланс стања) на следећим обрасцима:
1) Образац ГНМС 1 Годишњи обрачун накнаде за коришћење осталих минералних сировина из члана 159. став 2. тач. 1), 2), 3), 5), 6), 7) и 8) Закона о рударству и геолошким истраживањима; 
2) Образац ГНМС 2 Годишњи обрачун накнаде за коришћење неметаличних минералних сировина за добијање грађевинског материјала и магнезита из члана 159. став 5. Закона о рударству и геолошким истраживањима; 
3) Образац ГНМС 3 Годишњи обрачун накнаде за коришћење металичних минералних сировина из члана 159. став 2. тачка 4) Закона о рударству и геолошким истраживањима.
Обрасци из става 1. овог члана одштампани су уз ову уредбу и чине њен саставни део.
Члан 5.
Уколико носилац експлоатације не поступи у складу са чл. 2, 3. и 4. ове уредбе, министарство, односно покрајински орган, послаће носиоцу експлоатације опомену с налогом да поступи у складу са одредбама ове уредбе и доспели износ плати најкасније у року од десет дана од дана пријема опомене.
Члан 6.
Дуг по основу накнаде за коришћење минералних сировина и геотермалних ресурса чије се плаћање може одложити чине обавезе по основу накнаде за коришћење минералних сировина и геотермалних ресурса и обрачунате камате за период доцње, који je доспео за плаћање 
				до дана подношења захтева за 
				одлагање плаћања од стране носиоца експлоатације.
*Службени гласник РС, број 8/2017
Члан 7.
Одлагање плаћања обавеза по основу накнаде за коришћење минералних сировина и геотермалних ресурса може се одобрити плаћањем дуга 
				на рате најдуже до 24 месеца и то: 
				за дуг до износа од 12.000.000 динара на 12 једнаких месечних 
				рата, за дуг до износа од 24.000.000 динара на 18 једнаких 
				месечних рата и за дуг преко 24.000.000 динара на 24 једнаке 
				месечне рате.
*Службени гласник РС, број 8/2017
Члан 8.
Одлагање плаћања се одобрава под следећим условима:
1) обвезник накнаде треба да поднесе захтев за плаћање дуга у ратама министарству, односно покрајинском органу; 
2) висина дуга који се плаћа на рате, утврђује се у износу који се састоји од основног дуга и износа камате 
				до дана подношења захтева; 
3) одлагање плаћања дуга врши се потписивањем споразума између министарства, односно покрајинског органа и обвезника накнаде;
4) за период одлагања плаћања дуга обрачунава се камата у складу са одредбама закона којим је уређен порески поступак.
*Службени гласник РС, број 8/2017
Члан 9.
Обвезник у периоду отплате дуга треба да измирује уредно текуће обавезе по основу накнаде за коришћење минералних сировина и геолошких ресурса.
Члан 10.
Ако обвезник накнаде у периоду плаћања дуга на рате не измири две месечне рате или редовно не измирује текуће обавезе министарство, односно покрајински орган ће по службеној дужности решењем поништити споразум и након правоснажности решења, поднети захтев Пореској управи за принудну наплату преосталог дуга, са доказима о дугу.
Члан 11.
Даном ступања на снагу ове уредбе престаје да важи Уредба о начину плаћања накнаде за коришћење минералних сировина и геотермалних ресурса за 2016. годину („Службени гласник РС”, број 97/15).
Члан 12.
Ова уредба ступа на снагу наредног дана од дана објављивања у „Службеном гласнику Републике Србије”.
05 број 110-1912/2016
У Београду, 25. фебруара 2016. године 
Влада
Председник,
Александар Вучић, с.р.
 

Образац КНМС 1 - Квартални обрачун 
				накнаде за коришћење осталих минералних сировина

Образац КНМС 2 - Квартални обрачун 
				накнаде за коришћење неметаличних минералних сировина за 
				добијање грађевинског материјала и магнезита

Образац КНМС 3 - Квартални обрачун 
				накнаде за коришћење металичних минералних сировина 

Образац ГНМС 1 - Годишњи обрачун 
				накнаде за коришћење осталих минералних сировина

Образац ГНМС 2 Годишњи обрачун накнаде 
				за коришћење неметаличних минералних сировина за добијање 
				грађевинског материјала и магнезита

Образац ГНМС 3 - Годишњи обрачун 
				накнаде за коришћење металичних минералних сировина