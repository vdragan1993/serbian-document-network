На основу члана 13. став 1. тачкa 4) Закона о Агенцији за осигурање депозита („Службени гласник РС”, број 14/15), члана 19. став 4. Закона о осигурању депозита („Службени гласник РС”, број 14/15) и члана 9. став 1. тачка 9. Статута Агенције за осигурање депозита („Службени гласник РС”, брoj 59/15),
Управни одбор Агенције за осигурање депозита на 9. седници одржаној 4. новембра 2015. године, донео је
 
ПРАВИЛНИК
о начину пружања и садржини информација о осигурању депозита које банке дају клијентима
"Службени гласник РС", број 94 од 17. новембра 
				2015.
 
Опште одредбе
Члан 1.
Овим правилником уређује се начин пружања и садржина информација о осигурању депозита утврђеном законом којим се регулише осигурање депозита, које су банке дужне да дају депонентима и другим заинтересованим лицима (у даљем тексту: клијенти). 
Члан 2.
Информације које се дају клијентима у вези осигурања депозита, а нарочито информације о висини и начину исплате осигураног износа, морају бити потпуне, разумљиве и доступне клијентима у писменој форми.
Члан 3.
Информације из члана 2. овог правилника банка не може употребљавати у рекламне сврхе, нити на начин који угрожава стабилност банкарског система и поверење депонената.
Начин пружања информација клијентима
Члан 4.
Банка може пружити информације клијенту о осигураним депозитима:
a) уручивањем брошуре са основним информацијама о осигураним депозитима, коју банка добија од Агенције за осигурање депозита (у даљем тексту: Агенција);
b) усменим путем посредством банкарских службеника задужених за рад са клијентима;
c) путем банчиног веб сајта.
Члан 5.
У сврху информисања клијената о осигурању депозита, Агенција штампа брошуру са општим информацијама о Агенцији, депонентима, осигураним депозитима, осигураном износу и начину исплате осигураног износа.
Брошуре из става 1. овог члана Агенција дистрибуира свим банкама које послују на територији Републике Србије, у количини која је потребна за снабдевање свих њихових филијала, експозитура и шалтера у којима банка послује са клијентима.
Трошкови штампања брошура и дистрибуција истих банкама падају на терет Агенције.
Члан 6.
По пријему брошура од стране Агенције, банка организује дистрибуцију довољне количине брошура филијалама, експозитурама и шалтерима у којима послује са клијентима.
Банка је дужна да води рачуна да у сваком тренутку има довољну количину брошура, односно да их благовремено потражује од Агенције.
Брошуре о осигурању депозита банка држи на видном месту у филијалама, експозитурама и шалтерима у којима послује са клијентима.
Члан 7.
Приликом пријема нових клијената, банка бесплатно уручује клијенту који је физичко лице, предузетник, микро, мало или средње правно лице, брошуру о осигурању депозита и стара се да клијент потпише текст изјаве да је упознат са основама осигурања депозита и да је примио брошуру Агенције.
Текст изјаве из става 1. овог члана који се односи на клијента који је физичко лице даје се у прилогу 1. овог правилника, а текст изјаве који се односи на клијента који је предузетник, микро мало или средње правно лице даје се у прилогу 2. овог правилника.
Банка је дужна да један примерак изјаве из става 1. овог члана преда клијенту, а други примерак изјаве да одложи уз документацију која се односи на тог клијента.
Члан 8.
Банка је дужна да организује обуку банкарских службеника задужених за рад са клијентима, да могу тачно и прецизно да одговоре на питања клијената постављена у вези осигурања депозита.
Члан 9.
Информације које банкарски службеник усмено даје клијентима у вези осигурања депозита се базирају на закону којим се уређује осигурање депозита и брошури Агенције.
Уколико су питања клијента специфична, нејасна или превазилазе ниво информација које садржи брошура Агенције, банкарски службеник је дужан да уручи клијенту брошуру Агенције и да га упути на контакт са Агенцијом за детаљније информације.
Члан 10.
Агенција је дужна да клијентима банке који нису задовољни информацијама које су добили од банке, у зависности од начина обраћања, усменим или писаним путем пружи исправну информацију о осигураним депозитима, у најкраћем року.
Контрола начина и садржине пружања информација
Члан 11.
Приликом рекламирања и појављивања у медијима (штампа, телевизија, радио, веб сајт и др.) банка може да се позове искључиво на учешће у систему осигурања депозита.
Текст позивања треба да гласи: „Банка учествује у систему обавезног осигурања депозита успостављеног у Републици Србији”. 
Банка је дужна да пружа информације о осигурању депозита путем свог веб сајта на начин да организује линк који води до веб странице Агенције.
Члан 12.
Агенција врши контролу садржине, квалитета информација и начина на који банке дају информације о осигурању депозита клијентима, тако што проверава да ли банка има довољно брошура и да ли су оне истакнуте на видном месту, да ли су банкарски службеници обучени да дају тачне информације клијентима и да ли банка у рекламне сврхе употребљава информације о осигурању депозита на начин који угрожава стабилност банкарског система и поверење депонената.
Члан 13.
Уколико на основу спроведене контроле из члана 12. овог правилника, Агенција утврди да банка не даје информације клијентима о осигураним депозитима на начин како је то предвиђено овим правилником, односно даје погрешне информације клијентима или у рекламне сврхе употребљава информације о осигурању депозита, Агенција ће о томе без одлагања обавестити Народну банку Србије.
Члан 14.
Народна банка Србије у оквиру својих надлежности врши контролу исправности садржине и начина пружања информација клијентима у вези осигурања депозита и у случају потребе изриче законом предвиђене мере према банци.
Завршне одредбе
Члан 15.
Правилник се објављује у „Службеном гласнику Републике Србије” и ступа на снагу осмог дана од дана објављивања.
Даном ступања на снагу овог правилника, престаје да важи пречишћен текст Правилника о начину пружања и садржини информација о осигурању депозита које банке дају клијентима („Службени гласник РС”, број 37/15).
 
О. број ОД-41/15
Председник Управног одбора,
мр Милош Јанковић, с.р.