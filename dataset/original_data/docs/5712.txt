На основу члана 76. став 3. Закона о ветеринарству („Службени гласник РС”, бр. 91/05, 30/10 и 93/12), 
	
Министар пољопривреде, шумарства и водопривреде доноси
 
ПРАВИЛНИК
о ветеринарско-санитарним условима објеката за промет животиња

	"Службени гласник РС", број 105 од 29. новембра 2013.
 
Члан 1.
Овим правилником ближе се прописују ветеринарско-санитарни услови које у погледу изградње, односно реконструкције мора да испуњава објекат за промет животиња.
Члан 2.
Поједини изрази употребљени у овом правилнику имају следеће значење:
1) сабирни центар је објекат, односно газдинство са животињама (у даљем тексту: газдинство) у коме се прикупљају копитари, говеда, овце, козе и свиње из различитих газдинстава и узгоја ради формирања пошиљке намењене за даље стављање у промет;
2) сточна пијаца је објекат, односно газдинство где се животиње из различитих газдинстава сакупљају и излажу ради продаје;
3) откупно место (у даљем тексту: догон) је објекат, односно газдинство где се животиње из различитих газдинстава продају без задржавања.
Члан 3.
Продаја животиња врши се на сабирним центрима, сточним пијацама и догонима који су одобрени у складу са законом којим се уређује ветеринарство.
Сабирни центар може да се одобри за поједину врсту или категорију животиња у складу са законом којим се уређује ветеринарство.
Члан 4.
Сабирни центар мора да испуњава следеће услове:
1) да буде ограђен оградом која онемогућава неконтролисани приступ људима и животињама, висине најмање 1,8 m, сa једним улазом и једним контролисаним излазом, са дезинфекцијском баријером на улазу и излазу и на којем се воде подаци о уласку и изласку животиња и превозних средстава;
2) да има наткривене рампе за утовар и истовар животиња;
3) да животиње у току боравка у сабирном центру буду заштићене од неповољних временских услова;
4) да има одвојен простор за угинуле животиње, као и простор за изолацију повређених и болесних животиња;
5) да има простор за преглед животиња;
6) да има опремљену просторију за надлежног ветеринара са обезбеђеним приступом Централној бази података о обележавању животиња;
7) да има обезбеђено напајање водом животиња, односно појилиште;
8) да има приступ питкој води са прибором за прање и дезинфекцију руку за лица која раде у сабирном центру;
9) да има простор за дезинфекцију превозних средстава која се врши у складу са посебним прописом којим се уређује начин дезинфекције превозних средстава којима се превозе пошиљке животиња, производи, сировине и отпаци животињског порекла, као и опрему за чишћење и дезинфекцију;
10) да има систем за отпадне воде у складу са законом којим се уређују отпадне воде.
Ако животиње бораве у сабирном центру дуже од осам сати, поред услова из става 1. овога члана, сабирни центар мора да испуњава и следеће услове:
1) да има објекте за различите врсте и категорије животиња које у њему бораве у складу са посебним прописима којимa се уређују ветеринарско-санитарни услови објеката за узгој и држање копитара, папкара, живине и кунића и добробит животиња у погледу простора за животиње, просторија и опреме у објектима у којима се држе, узгајају и стављају у промет животиње у производне сврхе (у даљем тексту: посебни прописи);
2) да има одвојене просторије за храну за животиње, за простирку и фецес у складу са посебним прописима.
Сабирни центар пре доласка животиња треба да буде очишћен и дезинфикован.
Приликом доласка животиња у сабирни центар, као и у току 24 сата пре одласка из сабирног центра надлежни ветеринар врши клинички преглед животиње. 
	
Ако животиње показују клиничке знаке болести или се разболе у сабирном центру физички се одвајају од здравих животиња у простор за изолацију и обезбеђује им се помоћ и заштита здравља у складу са законом којим се уређује ветеринарство.
За све животиње које се у истој пошиљци отпремају из сабирног центра издаје се документација у складу са законом којим се уређује ветеринарство.
Овлашћена ветеринарска станица обавештава се најмање један радни дан пре планираног окупљања животиња у сабирном центру. 
	
Члан 5.
Сточна пијаца мора да испуњава следеће услове:
1) да буде ограђена оградом која онемогућава неконтролисани приступ људима и животињама, висине најмање 1,8 m, с једним улазом и једним излазом, са дезинфекцијском баријером на улазу и излазу и на којем се воде подаци о уласку и изласку животиња и превозних средстава;
2) да има наткривене рампе за утовар и истовар животиња;
3) да има посебно обележене просторе за различите врсте и категорије животиња;
4) да простори за различите врсте и категорије животиња буду довољно пространи и у складу са прописима којима се уређује добробит животиња;
5) да има опремљену просторију за надлежног ветеринара са обезбеђеним приступом Централној бази података о обележавању животиња;
6) да има приступ питкој води, с прибором за прање и дезинфекцију руку;
7) да има простор за дезинфекцију превозних средстава која се врши у складу са посебним прописом којим се уређује начин дезинфекције превозних средстава којима се превозе пошиљке животиња, производи, сировине и отпаци животињског порекла, као и опрему за чишћење и дезинфекцију;
8) да има одвојени простор за угинуле животиње и изолацију повређених животиња.
Сточна пијаца пре доласка животиња треба да буде очишћена и дезинфикована. 
	
Пре уласка на сточну пијацу надлежни ветеринар обавља преглед документације која прати животиње у промету у складу са законом којим се уређује ветеринарство.
Животиња на сточној пијаци може да борави најдуже осам сати.
Овлашћена ветеринарска станица обавештава се најмање један радни дан пре планираног окупљања животиња на сточној пијаци.
Члан 6.
Догон мора да испуњава следеће услове:
1) да буде ограђен оградом која онемогућава неконтролисани приступ људима и животињама, висине најмање 1,8 m, с једним улазом и једним излазом, са дезинфекцијском баријером на улазу и излазу и на којем се воде подаци о уласку и изласку животиња и превозних средстава;
2) да има наткривене рампе за утовар и истовар животиња; 
3) да има опремљену просторију за надлежног ветеринара са обезбеђеним приступом Централној бази података о обележавању животиња;
4) да подови и зидови буду изграђени од материјала који се лако чисти, пере и дезинфикује;
5) да има посебно обележене просторе за различите врсте и категорије животиња;
6) да има приступ питкој води за напајање, с прибором за прање и дезинфекцију руку.
Пре уласка на догон надлежни ветеринар обавља преглед документације која прати животиње у промету у складу са законом којим се уређује ветеринарство.
Овлашћена ветеринарска станица обавештава се најмање један радни дан пре планираног окупљања животиња на догону.
Члан 7.
Објекат, односно простор који испуњава услове из члана 5. став 1. тач. 1), 4), 5) и 6) и став 2. овог правилника може да се користи као изложбени простор за сваку врсту животиња.
Члан 8.
Код истовара животиња, односно смештаја у сабирном центру, односно сточној пијаци, односно догону и при утовару са животињама поступа се на начин да се избегне њихова непотребна патња у складу са законом којим се уређује добробит животиња.
У сабирном центру, односно сточној пијаци, односно догону треба да се обезбеде услови за животиње тако да не дођу у додир са животињама пореклом са газдинства нижег здравственог статуса у складу са законом којим се уређује ветеринарство. 
	
Угинуле животиње треба да се уклоне у што краћем року у складу са прописом којим се уређује начин разврставања и поступања са споредним производима животињског порекла.
Животиње могу да се превозе у превозним средствима која испуњавају услове у складу са законима којима се уређује ветеринарство и добробит животиња.
Члан 9.
Даном ступања на снагу овог правилника престаје да важи Правилник о уређењу сточних пијаца, вашара, сајмова, изложби и догона („Службени гласник СРС”, број 31/78).
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-161/2013-09
У Београду, 26. новембра 2013. године
Министар,
проф. др Драган Гламочић, 
	с.р.