На основу члана 187. став 3. Закона о водама („Службени гласник РС”, бр. 30/10, 93/12 и 101/16), 
Министар пољопривреде и заштите животне средине доноси
ПРАВИЛНИК
о условима за расподелу и коришћење средстава Буџетског фонда за воде Републике Србије и о начину расподеле тих средстава 
"Службени гласник РС", број 13 од 24. фебруара 
				2017.
 
Члан 1.
Овим правилником ближе се прописују услови за расподелу и коришћење средстава Буџетског фонда за воде Републике Србије (у даљем тексту: Фонда), као и начин расподеле тих средстава.
Члан 2.
Корисник средстава Фонда je јединица локалне самоуправе, односно правно лице чији је оснивач јединица локалне самоуправе (у даљем тексту: инвеститор), правно лице које управља регулационим и заштитним водним објектима, водним објектима за одводњавање и водним објектима за заштиту од ерозија и бујица на сливовима акумулација у јавној својини, правно лице које обавља научноистраживачку делатност и које издаје научне часописе за уређење, заштиту и коришћење вода или припрема и организује научне и/или стручне скупове из области управљања водама, као и правно лице које организује манифестацију „Дан Дунава” и „Дан Саве”.
Члан 3.
Послови у области управљања водама за које се, у складу са овим правилником, врши расподела и коришћење средстава су послови:
1) уређења и коришћења вода који обухватају:
(1) истражне радове на изворишту површинских вода и заштиту изворишта за снабдевање водом;
(2) изградњу и реконструкцију водних објеката за снабдевање водом за пиће и санитарно-хигијенске потребе – водозахвати (бунари, каптаже, захвати из водотока, канала, језера и бране са акумулацијама), постројења за припрему воде за пиће, магистрални цевоводи и резервоари са уређајима који им припадају, у јавној својини;
(3) израду и ревизију техничке документације из области уређења и коришћења вода (претходна студија оправданости, студија оправданости, генерални пројекат, идејно решење, идејни пројекат, пројекат за грађевинску дозволу, пројекат за извођење радова);
2) заштите вода од загађивања који обухватају:
(1) изградњу и реконструкцију водних објеката за сакупљање, одвођење и пречишћавање отпадних вода и заштиту вода (главни колектори, постројења за пречишћавање отпадних вода, постројења за прераду отпадних муљева, постројења за прераду процедних вода санитарних депонија чврстог отпада, испусти из постројења у пријемник (реципијент) и други припадајући уређаји, као и бране са акумулацијама за побољшање квалитета вода), у јавној својини;
(2) израду и ревизију техничке документације из области заштите вода од загађивања (претходна студија оправданости, студија оправданости, генерални пројекат, идејно решење, идејни пројекат, пројекат за грађевинску дозволу, пројекат за извођење радова),
3) спровођења пројеката научних истраживања из области управљања водама; 
4) издавања научних часописа од националног значаја који доприносе развоју науке и струке у области управљања водама који обухватају припрему и обраду текстова, штампање и друге послове који су у функцији издавања часописа;
5) организовања научних и/или стручних скупова из области управљања водама који обухватају штампање позива и програма, умножавање радова и других прилога, обезбеђивање простора за рад научног скупа, симултаног и писаног превођења, објављивање радова са научног скупа у зборнику радова или часопису и смештај позваних предавача;
6) организовања манифестацијa „Дан Дунава” и „Дан Саве”, у циљу укључивања јавности и подизања свести о важности очувања и заштите реке Дунав и реке Саве и о рационалној употреби водних ресурса;
7) вршења инвеститорских послова и послова вођења надзора над извођењем радова, односно вршењем услуга у области управљања водама, и то:
(1) инвеститорски послови при изградњи, реконструкцији, санацији и одржавању водних објеката за уређење водотока, водних објеката за заштиту од поплава, ерозија и бујица, вишенаменских брана са акумулацијама и водних објеката за одводњавање у јавној својини Републике Србије, извођењу заштитних радова – биолошких и биотехничких, спровођењу хитних интервентних радова током и непосредно након спроведене одбране од поплава и истражних радова и анализа везаних за хитне интервентне радове, спровођењу набавке опреме за потребе одбране од поплава, припреми, организацији и отклањању последица хаваријског загађења вода, који обухватају послове који се односе на: управљањe израдом техничке и планске документације (израда, усаглашавање и усвајање пројектних задатака за израду нових пројеката, прикупљање и провера исправности и спремности постојеће техничке документације, усаглашавање пројектних решења са важећим прописима, прибављање мишљења, услова и сагласности надлежних органа и организација, контрола динамике реализације и резултата теренских истражних радова, усаглашавање са урбанистичким и просторним плановима, прибављање локацијских услова, координација са вршиоцем техничке контроле и ревизионом комисијом надлежног органа, и контрола финансијске реализације), решавање имовинско-правних односа у вези извођења радова на водним објектима у јавној својини (припрема потребне документације и аката, као и учешће у расправама пред општинским органима управа у поступку експропријације, односно административног преноса и одређивања накнаде за експроприсане непокретности), прибављање потребних мишљења, услова, сагласности, дозвола и других аката од надлежних органа неопходних за извођење радова на водним објектима, избор етапа и фазности изградње у складу са одобреним средствима, спровођење поступака јавних набавки потребних за реализацију радова (израда конкурсне докуменације, записника, извештаја, обавештења) и доделу уговора, закључење уговора и финансијско праћење извршења уговора, укључијући и праћење гаранција за уговорене радове, увођење извођача у посао, праћење реализације радова на водним објектима у јавној својини кроз перманентни обилазак терена на ком се изводе радови, израду захтева за пренос средстaва и рачунску проверу привремених и окончане ситуације о изведеним радовима, извештавање о реализацији радова на водним објектима, упис у катастар непокретности права јавне својине Републике Србије;
(2) стручни надзор у току грађења водних објеката за уређење водотока, водних објеката за заштиту од поплава, ерозија и бујица, вишенаменских брана са акумулацијама и водних објеката за одводњавање који обухвата послове прописане одредбом члана 153. став 2. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14);
(3) надзор над извођењем: радова на реконструкцији, санацији и одржавању водних објеката за уређење водотока, водних објеката за заштиту од поплава, ерозије и бујица и одржавање водотока, вишенаменских брана са акумулацијама и водних објеката за одводњавање; радова у току спровођења одбране и непосредно након спроведене одбране од поплава од спољних и унутрашњих вода и загушења ледом (хитне интервенције); заштитних радова – биолошки и биотехнички и радова на отклањању хаваријских загађења вода, који обухвата: контролу да ли се извођење радова врши у складу са актом надлежног органа на основу којег се одобрава извођење радова, односно према техничкој документацији, контролу и проверу квалитета извођења свих врста радова и примену прописа, стандарда и техничких норматива, контролу и оверу количина изведених радова, давање упутстава извођачу радова, сарадњу са пројектантом ради обезбеђења детаља технолошких и организационих решења за извођење радова и решавање других питања која се појаве у току извођења радова;
(4) надзор над израдом техничке и планске документације који обухвата послове контроле резултата и динамике реализације теренских, геодетских и истражних радова, контролу динамике реализације дефинисане пројектним задатком, презентацију варијантних решења и усвајање оптималног решења, контролу финансијске реализације у складу са програмом послова из пројектног задатка, контролу и оверу привремених и окончане ситуације, усаглашавање техничких решења у току израде техничке документације и контролу да ли је техничка документација израђена у складу са прописима.
Члан 4.
Средства Фонда ради финансирања послова из члана 3. тач. 1) и 2) овог правилника може да користи инвеститор под условима да има:
1) седиште на територији Републике Србије, осим територије АП Војводине;
2) донет буџет или одлуку о привременом финансирању јединице локалне самоуправе, односно донет годишњи програм пословања на који је сагласност дао оснивач;
3) сопствена средства (новчана или средства обезбеђена путем кредита, донација или на други начин у складу са законом) за суфинансирање послова из члана 3. тач. 1) и 2) овог правилника.
Поред услова из става 1. овог члана инвеститор ради финансирања послова:
1) из члана 3. тачка 1) подтачка (2) и тачка 2) подтачка (1) овог правилника мора да има:
(1) на своје име издат важећи акт надлежног органа на основу којег се одобрава извођење радова на:
– изградњи и реконструкцији водних објеката за снабдевање водом за пиће и санитарно-хигијенске потребе у јавној својини,
– изградњи и реконструкцији водних објеката за сакупљање, одвођење и пречишћавање отпадних вода и заштиту вода у јавној својини,
– изградњи и реконструкцији регионалних и вишенаменских хидросистeма у јавној својини,
(2) водну сагласност која се прибавља ван обједињене процедуре;
2) из члана 3. тачка 1) подтачка (3) и тачка 2) подтачка (2) овог правилника мора да има издате водне услове за израду техничке документације из области уређења и коришћења вода, односно водне услове за израду техничке документације из области заштите вода од загађивања.
Члан 5.
Средства Фонда ради финансирања послова из члана 3. тачка 3) овог правилника може да користи научноистраживачка организација (институт, факултет) под условима да је:
1) акредитована и уписана у Регистар научноистраживачких организација који води министарство надлежно за научноистраживачку делатност;
2) пројекат научних истраживања из области управљања водама утврђен у коначној ранг листи пројеката одобрених за финансирање буџетским средствима у пројектном циклусу коју утврђује министар надлежан за научноистраживачку делатност. 
Члан 6.
Средства Фонда ради финансирања послова из члана 3. тачка 4) овог правилника може да користи правно лице (научна и стручна удружења и др.) под условима да:
1) је регистрован код надлежног органа, односно уписан у одговарајући регистар;
2) jе проблематика часописа у складу са делокругом рада министарства надлежног за послове водопривреде;
3) је часопис категорисан од стране министарства надлежног за научноистраживачку делатност у категорију М 51 и/или М 52;
4) се ради о научном часопису који остварује редовност у објављивању;
5) има сопствена средства (новчана или средства обезбеђена путем кредита, донација или на други начин у складу са законом) за суфинансирање издавања часописа.
Члан 7.
Средства Фонда ради финансирања послова из члана 3. тачка 5) овог правилника може да користи правно лице (научна и стручна удружења, научноистраживачке организације и др.) под условима да:
1) је регистрован код надлежног органа, односно уписан у одговарајући регистар;
2) се ради о организовању научног и/или стручног скупа у Републици Србији из области управљања водама који по карактеру може бити национални, национални са међународним учешћем или међународни, а по врсти конгрес, конференција, симпозијум или саветовање;
3) има сопствена средства (новчана или средства обезбеђена путем кредита, донација или на други начин у складу са законом) за суфинансирање организовања научног и/или стручног скупа.
Члан 8.
Средства Фонда ради финансирања послова из члана 3. тачка 6) овог правилника може да користи правно лице под условима да се одржавањем манифестације обезбеђује:
1) укључивање шире јавности у манифестацију;
2) едуковање и подизање свести грађана о важности очувања и заштите реке Дунав и реке Саве и о рационалној употреби водних ресурса;
3) промоција заштите животне средине кроз еколошке акције, предавања и спортске активности за најмлађе, активности намењене инклузији особа са посебним потребама, уметничке изложбе, тематске радионице сликања, вајања и покрета и слично.
Члан 9.
Расподелу средстава Фонда врши Министарство пољопривреде и заштите животне средине – Републичка дирекција за воде (у даљем тексту: Министарство), у складу са годишњим програмом управљања водама.
Захтев за расподелу и коришћење средстава Фонда за послове из члана 3. овог правилника се подноси у року од 20 дана од дана објављивања годишњег програма управљања водама у „Службеном гласнику Републике Србије”.
Члан 10.
Захтев за расподелу и коришћење средстава Фонда ради финансирања послова из члана 3. овог правилника подноси се на обрасцима који су одштампани уз овај правилник и чине његов саставни део, и то:
1) Образац О-1 – Захтев за расподелу и коришћење средстава Фонда ради финансирања послова из члана 3. тачка 1) подтачка (1) овог правилника;
2) Образац О-2 – Захтев за расподелу и коришћење средстава Фонда ради финансирања послова из члана 3. тачка 1) подтачка (2) овог правилника;
3) Образац О-3 – Захтев за расподелу и коришћење средстава Фонда ради финансирања послова из члана 3. тачка 1) подтачка (3) овог правилника;
4) Образац О-4 – Захтев за расподелу и коришћење средстава Фонда ради финансирања послова из члана 3. тачка 2) подтачка (1) овог правилника;
5) Образац О-5 – Захтев за расподелу и коришћење средстава Фонда ради финансирања послова из члана 3. тачка 2) подтачка (2) овог правилника;
6) Образац О-6 – Захтев за расподелу и коришћење средстава Фонда ради финансирања послова из члана 3. тачка 3) овог правилника;
7) Образац О-7 – Захтев за расподелу и коришћење средстава Фонда ради финансирања послова из члана 3. тачка 4) овог правилника;
8) Образац О-8 – Захтев за расподелу и коришћење средстава Фонда ради финансирања послова из члана 3. тачка 5) овог правилника;
9) Образац О-9 – Захтев за расподелу и коришћење средстава Фонда ради финансирања послова из члана 3. тачка 6) овог правилника.
Члан 11.
Захтев из члана 10. тачка 1) овог правилника, поред података из Обрасца О-1 – Захтев за расподелу и коришћење средстава Фонда ради финансирања послова из члана 3. тачка 1) подтачка (1) овог правилника, садржи и:
1) извод из регистра надлежног органа;
2) акт оснивача о давању сагласности на годишњи програм пословања;
3) доказ о обезбеђењу сопствених средстава (извод из програма пословања предузећа или извод из одлуке о буџету или одлуке о привременом финансирању јединице локалне самоуправе са позицијом на којој су предвиђена средства за суфинансирање конкретног објекта);
4) изјава о очекиваним резултатима пројекта (број становника за које се реализацијом пројекта обезбеђује снабдевање водом за пиће, односно повећава капацитет постојећег система);
5) изјава о губицима воде у мрежи у календарског години која претходи години у којој се подноси захтев за расподелу и коришћење средстава Фонда;
6) акт општинског/градског завода за јавно здравље или републичког института за јавно здравље којим се потврђује хитност решавања проблема у снабдевању водом.
Члан 12.
Захтев из члана 10. тачка 2) овог правилника, поред података из Обрасца О-2 – Захтев за расподелу и коришћење средстава Фонда ради финансирања послова из члана 3. тачка 1) подтачка (2) овог правилника, садржи и:
1) извод из регистра надлежног органа;
2) акт оснивача о давању сагласности на годишњи програм пословања;
3) доказ о обезбеђењу сопствених средстава (извод из програма пословања предузећа или извод из одлуке о буџету или одлуке о привременом финансирању јединице локалне самоуправе са позицијом на којој су предвиђена средства за суфинансирање конкретног објекта);
4) важећи акт надлежног органа на основу којег се одобрава извођење радова на:
– изградњи и реконструкцији водних објеката за снабдевање водом за пиће и санитарно-хигијенске потребе у јавној својини,
– изградњи и реконструкцији регионалних и вишенаменских хидросистeма у јавној својини,
5) водну сагласност;
6) инвестициону одлуку;
7) главни пројекат, односно пројекат за грађевинску дозволи и пројекат за извођење радова на увид и извод из главног пројекта, односно пројекта за грађевинску дозволи и пројекта за извођење радова који се односи на радове који су предмет уговарања у текућој години (прегледна ситуација са приказаним постојећим и планираним објектима чија се изградња, односно реконструкција предвиђа у текућој години, технички извештај са спецификацијом и предрачуном планираних радова у текућој години);
8) изјава о очекиваним резултатима пројекта (број становника за које се реализацијом пројекта обезбеђује снабдевање водом за пиће, односно повећава капацитет постојећег система);
9) изјава о губицима воде у мрежи у календарског години која претходи години у којој се подноси захтев за расподелу и коришћење средстава Фонда;
10) акт општинског/градског завода за јавно здравље или републичког института за јавно здравље којим се потврђује хитност решавања проблема у снабдевању водом.
Члан 13.
Захтев из члана 10. тачка 3) овог правилника, поред података из Обрасца О-3 – Захтев за расподелу и коришћење средстава Фонда ради финансирања послова из члана 3. тачка 1) подтачка (3) овог правилника, садржи и:
1) извод из регистра надлежног органа;
2) акт оснивача о давању сагласности на годишњи програм пословања;
3) пројектни задатак за израду техничке документације потписан и оверен печатом подносиоца захтева;
3) доказ о обезбеђењу сопствених средстава (извод из програма пословања предузећа или извод из одлуке о буџету или одлуке о привременом финансирању јединице локалне самоуправе са позицијом на којој су предвиђена средства за суфинансирање израде конкретне техничке документације);
4) водне услове за пројекат за грађевинску дозволу, а за пројекат за извођење радова важећи акт надлежног органа на основу којег се одобрава извођење радова на изградњи и реконструкцији водних објеката за снабдевање водом за пиће и санитарно-хигијенске потребе у јавној својини и водну сагласност;
5) изјава о очекиваним резултатима пројекта (број становника за које се реализацијом пројекта обезбеђује снабдевање водом за пиће, односно повећава капацитет постојећег система);
6) изјава о губицима воде у мрежи у календарског години која претходи години у којој се подноси захтев за расподелу и коришћење средстава Фонда;
7) акт општинског/градског завода за јавно здравље или републичког института за јавно здравље којим се потврђује хитност решавања проблема у снабдевању водом.
Члан 14.
Захтев из члана 10. тачка 4) овог правилника, поред података из Обрасца О-4 – Захтев за расподелу и коришћење средстава Фонда ради финансирања послова из члана 3. тачка 2) подтачка (1) овог правилника, садржи и:
1) извод из регистра надлежног органа;
2) акт оснивача о давању сагласности на годишњи програм пословања;
3) доказ о обезбеђењу сопствених средстава (извод из програма пословања предузећа или извод из одлуке о буџету или одлуке о привременом финансирању јединице локалне самоуправе са позицијом на којој су предвиђена средства за суфинансирање конкретног објекта);
4) важећи акт надлежног органа на основу којег се одобрава извођење радова на изградњи и реконструкцији водних објеката за сакупљање, одвођење и пречишћавање отпадних вода и заштиту вода у јавној својини;
5) водну сагласност;
6) инвестициону одлуку;
7) главни пројекат, односно пројекат за грађевинску дозволи и пројекат за извођење радова на увид и извод из главног пројекта, односно пројекта за грађевинску дозволи и пројекта за извођење радова који се односи на радове који су предмет уговарања у текућој години (прегледна ситуација са приказаним постојећим и планираним објектима чија се изградња, односно реконструкција предвиђа у текућој години, технички извештај са спецификацијом и предрачуном планираних радова у текућој години); 
8) акт општинског/градског завода за јавно здравље или републичког института за јавно здравље којим се потврђује постојање здравствени проблеми као последица неодговарајућег управљања отпадним водама;
9) изјава о очекиваним резултатима пројекта (проценат прикључености на канализациону мрежу када се подноси захтев за изградњу постројења за пречишћавање отпадних вода).
Члан 15.
Захтев из члана 10. тачка 5) овог правилника, поред података из Обрасца О-5 – Захтев за расподелу и коришћење средстава Фонда ради финансирања послова из члана 3. тачка 2) подтачка (2) овог правилника, садржи и:
1) извод из регистра надлежног органа;
2) акт оснивача о давању сагласности на годишњи програм пословања;
3) пројектни задатак за израду техничке документације потписан и оверен печатом подносиоца захтева;
4) доказ о обезбеђењу сопствених средстава (извод из програма пословања предузећа или извод из одлуке о буџету или одлуке о привременом финансирању јединице локалне самоуправе са позицијом на којој су предвиђена средства за суфинансирање израде конкретне техничке документације);
5) водне услове за пројекат за грађевинску дозволу, а за пројекат за извођење радова важећи акт надлежног органа на основу којег се одобрава извођење радова на изградњи и реконструкцији водних објеката за сакупљање, одвођење и пречишћавање отпадних вода и заштиту вода у јавној својини и водну сагласност;
6) акт општинског/градског завода за јавно здравље или републичког института за јавно здравље којим се потврђује постојање здравствени проблеми као последица неодговарајућег управљања отпадним водама;
7) изјава о очекиваним резултатима пројекта (проценат прикључености на канализациону мрежу када се подноси захтев за изградњу постројења за пречишћавање отпадних вода).
Члан 16.
Захтев из члана 10. тачка 6) овог правилника, поред података из Обрасца О-6 – Захтев за расподелу и коришћење средстава Фонда ради финансирања послова из члана 3. тачка 3) овог правилника, садржи и:
1) извод из регистра надлежног органа;
2) акт министарства надлежног за научноистраживачку делатност о испуњавању услова за обављање делатности;
3) акт министарства надлежног за научноистраживачку делатност којим се одобрава пројекат.
Члан 17.
Захтев из члана 10. тачка 7) овог правилника, поред података из Обрасца О-7 – Захтев за расподелу и коришћење средстава Фонда ради финансирања послова из члана 3. тачка 4) овог правилника, садржи и:
1) извод из регистра надлежног органа;
2) примерак последњег објављеног часописа;
3) предрачун трошкова штампања за све бројеве часописа у календарској години;
4) списак рецезената у часопису;
5) доказ о обезбеђењу сопствених средстава (изјава одговорног лица којом потврђује под пуном материјалном и кривичном одговорношћу да има обезбеђена сопствена средства за суфинансирање издавања часописа). 
Члан 18.
Захтев из члана 10. тачка 8) овог правилника, поред података из Обрасца О-8 – Захтев за расподелу и коришћење средстава Фонда, ради финансирања послова из члана 3. тачка 5) овог правилника, садржи и:
1) извод из регистра надлежног органа;
2) одлуку надлежног органа организатора скупа о одржавању научног и/или стручног скупа;
3) програм научног и/или стручног скупа са тематском конкретизацијом;
4) предрачун трошкова организовања научног и/или стручног скупа;
5) доказ о обезбеђењу сопствених средстава (изјава одговорног лица којом потврђује под пуном материјалном и кривичном одговорношћу да има обезбеђена сопствена средства за суфинансирање издавања часописа). 
Члан 19.
Захтев из члана 10. тачка 9) овог правилника, поред података из Обрасца О-9 – Захтев за расподелу и коришћење средстава Фонда, ради финансирања послова из члана 3. тачка 6) овог правилника, садржи и:
1) извод из регистра надлежног органа;
2) оверену копију извода из статута из које се утврђује да се циљеви, послови, односно делатности подносиоца захтева остварују у области у којој се програм реализује;
3) детаљан опис програма.
Члан 20.
Преглед достављене документације и испуњеност услова за расподелу и коришћење средстава Фонда утврђује Комисија за расподелу и коришћење средстава Фонда (у даљем тексту: Комисија) коју решењем образује руководилац органа управе у саставу министарства надлежног за послове водопривреде.
Комисија из става 1. овог члана има председника и два члана, као и њихове заменике.
Члан 21.
По истеку рока за подношење захтева Комисија приступа разматрању поднетих захтева са документацијом и уврђује да ли су захтеви поднети благовремено и да ли испуњавају услове из чл. 4–8. овог правилника.
Комисија ће разматрати само захтеве који су благовремено поднети и који су потпуни, тј. који садрже документацију из чл. 11–19. овог правилника.
Комисија може за захтеве из става 2. овог члана вршити додатну проверу поднете документације и тражити додатне информације од подносиоца захтева.
Члан 22.
По утврђивању испуњености услова из чл. 4–8. овог правилника Комисија приступа оцењивању и рангирању поднетих захтева у складу са елементима датим у Прилогу – Елементи за бодовање захтева, који је одштампан уз овај правилник и чини његов саставни део. 
Комисија израђује предлог одлуке о расподели средстава у року од 30 дана од дана истека рока за подношење захтева и исту доставља руководиоцу органа управе у саставу министарства надлежног за послове водопривреде.
Руководилац из става 2. овог члана, на основу предлога Комисије, доноси одлуку о расподели и коришћењу средстава у року од пет дана рачунајући од дана пријема предлога одлуке Комисије. 
Члан 23.
За вршење инвеститорских послова и послова вођењa надзора правном лицу које управља регулационим и заштитним водним објектима, водним објектима за одводњавање и водним објектима за заштиту од ерозија и бујица на сливовима акумулација у јавној својини преносе се средства, и то за:
1) инвеститорске послове, осим инвеститорских послова при изградњи вишенаменских брана са акумулацијама, у висини 3% од вредности изведених радова;
2) инвеститорске послове при изградњи вишенаменских брана са акумулацијама у висини 1,5% од вредности изведених радова;
3) послове надзора, осим послова надзора при изградњи вишенаменских брана са акумулацијама, у висини 3% од вредности изведених радова;
4) послове надзора при изградњи вишенаменских брана са акумулацијама у висини 1,5% од вредности изведених радова.
Изузетно од става 1. овог члана уколико је правно лице из става 1. овог члана услуге из члана 3. тачка 7) овог правилника набавило у складу са законом након спроведеног поступка јавне набавке тих услуга за те услуге из средстава Фонда правном лицу се преноси износ средстава у складу са уговором закљученим након спроведеног поступка јавне набавке услуга.
Члан 24.
Јавном водопривредном предузећу, јавном предузећу, односно другом правном лицу средства Фонда се додељују на основу уговора закљученог са Министарством.
Уговор из става 1. овог члана нарочито садржи:
1) уговорне стране и предмет уговора;
2) износ додељених средстава Фонда;
3) начин, рокове и услове за исплату средстава Фонда;
4) одредбе о правима и обавезама уговорних страна;
5) у случају исплате аванса за послове из члана 3. тач. 1)–5) овог правилника, средство обезбеђења за повраћај авансног плаћања;
6) начин решавања спорова.
Корисницима средстава Фонда из члана 2. овог правилника може да се исплати аванс, и то за:
1) радове, односно послове из члана 3. тач. 1)–5) овог правилника у висини до 30% од вредности уговорених радова, односно послова;
2) послове из члана 3. тачка 6) овог правилника у висини до 100% од вредности уговорених послова.
Члан 25.
Средства Фонда преносе се, и то за:
1) изведене радове на изворишту површинских вода и водним објектима из члана 3. тачка 1) подтачка (2) и тачка 2) подтачка (1) овог правилника, на основу захтева за пренос средстава, ситуације о изведеним радовима, односно извршеним пословима оверене од стране надзорног органа и инвеститора и доказа инвеститора о уплати сопствених средстава у финансирању изведених радова, односно послова;
2) извршене послове из члана 3. тачка 1) подтачка (3) и тачка 2) подтачка (2) овог правилника на основу захтева за пренос средстава и ситуације, односно рачуна о извршеним пословима оверене од стране вршиоца послова и инвеститора;
3) извршене послове из члана 3. тач. 3) и 7) овог правилника на основу захтева за пренос средстава и ситуације, односно рачуна о извршеним пословима;
4) извршене послове из члана 3. тач. 4), 5) и 6) овог правилника, на основу захтева за пренос средстава.
Уз захтев за пренос средстава из става 1. овог члана прилаже се документација о спроведеној јавној набавци, односно набавци радова, добара, односно услуга.
Члан 26.
Даном ступања на снагу овог правилника престаје да важи Правилник о условима и критеријумима за доделу и коришћење средстава и начину доделе средстава за финансирање послова од општег интереса у области водопривреде („Службени гласник РС”, бр. 27/05 и 31/05).
Члан 27.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-212/2016-07
У Београду, 8. фебруара 2017. године
Министар, 
Бранислав Недимовић, с.р.
 
Прилози
Образац О-1 - Захтев за расподелу и коришћење средстава Фонда ради финансирања 				послова из члана 3. тачка 1) 				подтачка (1) овог правилника
Образац О-2 - 			Захтев за расподелу и коришћење средстава Фонда ради финансирања послова из члана 3. тачка 1) подтачка (2) овог правилника
Образац О-3 - Захтев за расподелу и коришћење средстава Фонда ради финансирања послова из 				члана 3. тачка 1) подтачка (3) овог правилника
Образац О-4 - Захтев за 				расподелу и коришћење средстава Фонда 				ради финансирања послова из члана 3. тачка 				2) подтачка (1) овог правилника
Образац О-5 – Захтев за 				расподелу и коришћење средстава Фонда 				ради финансирања послова из члана 3. тачка 2) подтачка (2) овог 				правилника
Образац О-6 - Захтев за 				расподелу и коришћење средстава Фонда 				ради финансирања послова из члана 3. тачка 3) овог правилника
Образац О-7 - Захтев за доделу 				и коришћење средстава Фонда ради 				финансирања послова из члана 3. тачка 4) овог правилника
Образац О-8 - Захтев за 				расподелу и коришћење средстава Фонда 				ради финансирања послова из члана 3. тачка 5) овог правилника
Образац О-9 - Захтев за 				расподелу и коришћење средстава Фонда 				ради финансирања послова из члана 3. тачка 6) овог правилника
Прилог - Елементи за бодовање захтева