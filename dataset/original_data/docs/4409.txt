На основу чл. 11, 246. и 247. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15), 
Влада доноси 
 
СТАТУТ
Акционарског друштва за железнички превоз робе „Србија Карго”, Београд
"Службени гласник РС", број 60 од 8. јула 
				2015.
 
I. УВОДНЕ ОДРЕДБЕ
Члан 1.
Овим статутом уређује се управљање и друга питања од значаја за организацију и пословање Акционарског друштва за железнички превоз робе „Србија Карго”, Београд (у даљем тексту: Друштво), а нарочито питања која се односе на: пословно име и седиште; печат и штамбиљ; претежну делатност; основни капитал; акције Друштва; управљање Друштвом; надзор; акте и документа; пословну тајну; заштиту животне средине и престанак Друштва. 
На питања која нису посебно уређена овим статутом сходно се примењују одговарајуће одредбе закона којим се уређује положај привредних друштава и других закона којима се уређују питања која су предмет уређивања овог статута.
Члан 2.
Статут је највиши општи акт Друштва и са њим морају бити усклађени сви остали акти Друштва. 
II. ПОСЛОВНО ИМЕ И СЕДИШТЕ 
Члан 3.
Друштво послује под пословним именом Акционарско друштво за железнички превоз робе „Србија Карго”, Београд.
Скраћено пословно име Друштва гласи: „Србија Карго” а.д.
Члан 4.
Седиште Друштва је у Београду.
Адреса седишта Друштва је Немањина број 6, Београд.
Члан 5.
О промени пословног имена и седишта Друштва одлучује Скупштина, уз сагласност Оснивача. 
III. ПЕЧАТ И ШТАМБИЉ 
Члан 6.
Друштво има свој печат и штамбиљ, у складу са законом.
Текст и изглед печата и штамбиља одређује се посебном одлуком коју доноси Одбор директора.
Одлуку о броју печата и штамбиља и начину употребе и чувања доноси Oдбор директора.
Члан 7.
Пословна писма и други документи Друштва, укључујући и оне у електронској форми, који су упућени трећим лицима садрже основне податке о Друштву, у складу са законом.
IV. ПРЕТЕЖНА ДЕЛАТНОСТ 
Члан 8.
Претежна делатност Друштва је: 
49.20 Железнички превоз терета.
Друштво може обављати и друге делатности у складу са законом.
Друштво обавља послове и услуге у унутрашњем и спољнотрговинском промету, у складу са законом. 
Члан 9.
О промени претежне делатности Друштва одлучује Скупштина, уз сагласност Оснивача.
V. ОСНОВНИ КАПИТАЛ
Члан 10.
Основни капитал Друштва је 24.348.473.508 динара (словима: двадесетчетиримилијардетристачетрдесетосаммилионачетиристоседамдесеттрихиљадепетстоосамдинара).
Укупан уписани новчани улог Друштва износи: 970.767.925 динара (словима: деветстоседамдесетмилионаседамстошездесетседамхиљададеветстодвадесетпетдинара).
Укупан уплаћени новчани улог Друштва износи: 970.767.925 динара (словима: деветстоседамдесетмилионаседамстошездесетседамхиљададеветстодвадесетпетдинара).
Укупан уписани неновчани улог Друштва износи: 23.377.705.583 динара (словима: двадесеттримилијардетристаседамдесетседаммилионаседамстопетхиљадапетстоосамдесеттридинара).
Укупан унети неновчани улог Друштва износи 23.377.705.583 динара (словима: двадесеттримилијардетристаседамдесетседаммилионаседамстопетхиљадапетстоосамдесеттридинара).
VI. АКЦИЈЕ
Члан 11.
Основни капитал Друштва је 100% акцијски капитал и подељен је на 24.348.473 обичних акција, појединачне номиналне вредности од 1.000 динара, по једној акцији и укупне номиналне вредности од 24.348.473.000 динара.
Акције су обичне и уписују се у књигу акционара.
Обичне акције које се издају у складу са овим статутом, издају се, преносе и евидентирају у облику електронског записа у информационом систему Централног регистра, те ће носити ISIN број и CFI код, који ће им бити додељен од стране Централног регистра.
VII. СРЕДСТВА ЗА РАД 
Члан 12. 
Друштво, у оквиру обављања своје делатности, стиче и прибавља средства из следећих извора:
1) прихода од превоза робе; 
2) финансијских кредита;
3) улагања домаћих и страних лица;
4) других извора у складу са законом.
 За рад Друштва, средства ће се привремено обезбеђивати из буџета Републике Србије, и то најдуже до 1. јануара 2018. године.
Члан 13.
Средства за инвестициона улагања обезбеђују се из:
1) инвестиционих средстава Друштва;
2) буџета Републике Србије, утврђена посебно за ову намену;
3) финансијских кредита;
4) других извора у складу са законом.
VIII. УПРАВЉАЊЕ
Члан 14.
Управљање Друштвом је једнодомно.
Органи Друштва су Скупштина и Одбор директора.
Члан 15.
Овлашћења Скупштине врши Оснивач преко овлашћених представника. 
Члан 16.
Скупштина:
1) одлучује о изменама статута; 
2) одлучује о статусним променама и променама правне форме;
3) утврђује финансијске извештаје;
4) усваја извештаје о степену реализације програма пословања;
5) утврђује пословну стратегију и пословне циљеве Друштва и стара се о њиховој реализацији;
6) доноси годишњи програм пословања Друштва;
7) одлучује о повећању или смањењу основног капитала, као и о свакој емисији хартија од вредности;
8) одлучује о броју одобрених акција;
9) одлучује о променама права или повластица било које класе акција;
10) утврђује тарифу за јавни превоз робе;
11) доноси годишњи програм одржавања возних средстава, постројења и објеката за одржавање возних средстава; 
12) усваја извештај о реализацији годишњег програма одржавања возних средстава, постројења и објеката за одржавање возних средстава; 
13) доноси одлуку о закључивању уговора о обавези јавног превоза;
14) именује и разрешава директора Друштва; 
15) надзире рад директора и усваја извештај Одбора директора; 
16) одлучује о расподели добити и начину покрића губитка;
17) одређује накнаду за рад директора и стимулацију или начин њиховог одређивања, у складу са законом;
18) именује ревизора и утврђује накнаду за његов рад;
19) одлучује о покретању поступка ликвидације;
20) одлучује о стицању, продаји, давању у закуп, залагању или другом располагању имовином велике вредности;
21) одлучује о улагању капитала; 
22) одлучује о начину задуживања Друштва; 
23) врши друге послове и одлучује о другим питањима, у складу са законом и овим статутом. 
Одлуку из става 1. тач. 1), 2), 3), 6), 7), 8), 9), 10), 11), 16), 17), 19), 20), 21) и 22) овог члана, Скупштина доноси уз сагласност Оснивача.
Члан 17.
Редовне и ванредне седнице Скупштине одржавају се у складу са законом.
Члан 18.
Скупштину сазива Одбор директора. 
Одлука Одбора директора о сазивању Скупштине садржи време и место одржавања седнице, дневни ред са обавештењем о начину преузимања материјала за седницу. 
Позив за седницу упућује се најкасније 30 дана пре дана одржавања седнице.
Члан 19.
Скупштина се одржава у седишту Друштва, а Одбор директора може одлучити да се седница Скупштине одржи и на другом месту.
Члан 20.
Редовној седници Скупштине по правилу присуствују и учествују у расправи директори и ревизор Друштва.
Члан 21.
За редовну седницу Скупштини се достављају, односно стављају на располагање следећи документи и информације:
1) финансијски извештај са мишљењем ревизора;
2) предлог одлуке о расподели добити, ако је остварена;
3) текст предлога сваке одлуке чије се доношење предлаже, са образложењем;
4) текст сваког уговора или другог правног посла који се предлаже за одобрење;
5) детаљан опис сваког питања које се предлаже за расправу, са коментаром или изјашњењем Одбора директора;
6) годишњи извештај о степену реализације програма пословања;
7) друга документа и информације за које Одбор директора сматра да су од значаја за рад и одлучивање Скупштине.
Члан 22.
Ванредна седница Скупштине одржава се по потреби. 
Ванредна седница Скупштине се обавезно сазива у случају да се приликом израде годишњих или других финансијских извештаја утврди да Друштво послује са губитком, услед којег је вредност нето имовине Друштва постала мања од 50% основног капитала, а у позиву за седницу Скупштине мора бити наведен разлог сазивања седнице, као и предлог дневног реда који мора да садржи предлог одлуке о ликвидацији Друштва, односно предлог одлуке о другим мерама које је потребно предузети када наступи ситуација због које је седница Скупштине и сазвана.
Ванредна седница може се одржати и без сазивања, позивања и достављања материјала, у складу са законом.
Члан 23.
Друштво има три директора.
Сви директори су извршни директори.
Директори чине Одбор директора. 
Директори се региструју у складу са законом којим се уређује регистрација привредних субјеката. 
Члан 24.
Одбор директора:
1) води послове Друштва и одређује унутрашњу организацију Друштва;
2) предлаже годишњи програм пословања;
3) доноси годишњи план набавки Друштва;
4) доноси одлуку о избору најповољније понуде у поступцима набавки добара, услуга и радова; 
5) установљава рачуноводствене политике Друштва и политике управљања ризицима;
6) одговара за тачност пословних књига Друштва;
7) предлаже финансијске извештаје;
8) одговара за тачност финансијских извештаја Друштва;
9) сазива седнице Скупштине и утврђује предлог дневног реда са предлозима одлука;
10) издаје одобрене акције, ако је на то овлашћен одлуком Скупштине;
11) утврђује емисиону цену акција и других хартија од вредности;
12) утврђује тржишну вредност акција;
13) израчунава износе дивиденди у складу са законом и одлуком Скупштине;
14) предлаже одлуку о начину задуживања Друштва;
15) извршава одлуке Скупштине; 
16) врши друге послове и доноси одлуке у складу са законом, Статутом и одлукама Скупштине.
Питања из надлежности Одбора директора:
1) не могу се пренети на директоре;
2) могу се пренети у надлежност Скупштине само одлуком Одбора директора. 
Члан 25.
Директоре именује Скупштина на предлог Оснивача. 
За директора Друштва именује се лице које испуњава следеће услове:
1) да је пунолетно и пословно способно;
2) да је стручњак у једној или више области за чије обављање је основано Друштво;
3) да има високо образовање стечено на студијама трећег степена (доктор наука), другог степена (мастер академске студије, специјалистичке академске студије, специјалистичке струковне студије, магистар наука), односно на основним студијама у трајању од најмање четири године;
4) да има најмање пет година радног искуства, од чега три године на пословима за које је основано Друштво или најмање три године на руководећим положајима; 
5) да није члан органа политичке странке, односно да му је одређено мировање у вршењу функције у органу политичке странке; 
6) да није осуђиван за кривично дело против привреде, правног саобраћаја и службене дужности;
7) да лицу није изречена мера безбедности забране обављања делатности која је претежна делатност Друштва.
Члан 26.
Директори имају право на накнаду за рад, као и стимулацију у зависности од резултата пословања Друштва.
Одлуком Скупштине одређује се накнада за рад директора и стимулација или начин њиховог одређивања, у складу са законом, уз сагласност Оснивача. 
Накнаде и стимулације директорима посебно се исказују у оквиру годишњег финансијског извештаја.
Члан 27.
Мандат директора траје четири године.
По истеку мандата директор може поново бити именован.
Мандат директорима престаје пре истека рока утврђеног у ставу 1. овог члана, ако Скупштина не усвоји годишње финансијске извештаје Друштва у року који је предвиђен за одржавање редовне седнице Скупштине. 
Скупштина може разрешити директора и пре истека мандата на који је именован, без навођења разлога. 
Члан 28.
Директор може у свако доба дати оставку писаним путем.
Оставка производи дејство даном подношења, осим ако у њој није наведен неки каснији датум.
Члан 29.
Одбор директора именује једног од директора за генералног директора Друштва.
Генерални директор координира рад директора и организује пословање Друштва. 
Генерални директор је једини заступник Друштва.
Генерални директор може, у оквиру својих овлашћења дати другом лицу писмено пуномоћје за заступање Друштва. 
Члан 30.
Одбор директора бира председника Одбора директора који сазива и председава седницама Одбора директора, предлаже дневни ред и одговоран је за вођење записника са седница Одбора директора. 
Председник Одбора директора региструје се у складу са законом којим се уређује регистрација привредних субјеката.
Члан 31.
Пословником о раду Одбора директора ближе се уређује начин сазивања седница, кворум за одржавање седница, начин одржавања, присуство других лица, одлучивање и вођење записника са седнице. 
IX. НАДЗОР
Члан 32.
Начин спровођења и организација рада унутрашњег надзора пословања Друштва уређује се правилником и другим општим актима Друштва, у складу са законом.
Унутрашњи надзор може да врши лице које је запослено у Друштву и које испуњава услове предвиђене законом.
Лице које обавља, односно руководи пословима унутрашњег надзора, поред тих послова, не може да обавља друге послове.
Лице које руководи пословима унутрашњег надзора дужно је да о спроведеном надзору пословања редовно извештава Одбор директора. 
Послови унутрашњег надзора нарочито обухватају:
1) контролу усклађености пословања друштва са законом, другим прописима и актима Друштва;
2) надзор над спровођењем рачуноводствених политика и финансијским извештавањем;
3) проверу спровођења политика управљања ризицима;
4) праћење усклађености организације и деловања Друштва у складу са кодексом корпоративног управљања;
5) вредновање политика и процеса у Друштву, као и предлагање њиховог унапређења;
6) и друге послове из домена унутрашњег надзора које повери Одбор директора. 
Члан 33.
Годишњи финансијски извештаји Друштва су предмет ревизије у складу са законом којим се уређује ревизија.
Посебна или ванредна ревизија у Друштву се спроводи под условима и на начин утврђен законом. 
Одлуку о спровођењу посебне или ванредне ревизије доноси Скупштина. 
Одлуком из става 3. овог члана мора се одредити ревизор који ће извршити посебну или ванредну ревизију.
За ревизора из става 4. овог члана не може бити изабран ревизор који је спровео:
1) процену неновчаног улога која је предмет посебне ревизије;
2) ревизију финансијских извештаја за период у којем је извршено стицање или располагање имовином велике вредности која је предмет посебне ревизије;
3) ревизију финансијских извештаја који су предмет ванредне ревизије.
X. АКТИ И ДОКУМЕНТИ
Члан 34.
Друштво доноси општа акта у складу са законом.
Друштво води пословне књиге и саставља и подноси рачуноводствене књиге и финансијске извештаје у складу са законом којим се уређује рачуноводство.
Друштво је дужно да чува све акте и документа у складу са законом којим се уређује правни положај привредних друштава.
Друштво објављује општа акта у „Службеном гласнику Железнице Србије”. 
XI. ПОСЛОВНА ТАЈНА
Члан 35.
Пословна тајна је податак који је законом, другим прописом или актом Друштва одређен као пословна тајна. 
Податак из става 1. овог члана може бити производни, технички, технолошки, финансијски или комерцијални, студија, резултат истраживања, документ, формула, цртеж, објекат, метод, поступак, обавештење или упутство интерног карактера и сл.
Актом Друштва се може као пословна тајна одредити само податак чије би саопштавање трећем лицу могло нанети штету Друштву као и податак који има или може имати економску вредност зато што није опште познат, нити је лако доступан трећим лицима која би његовим коришћењем или саопштавањем могла остварити економску корист и који је од стране Друштва заштићен одговарајућим мерама у циљу чувања његове тајности. 
Не могу се као пословна тајна одредити сви подаци који се односе на пословање Друштва. 
Запослени у Друштву и друга лица која у складу са законом имају посебне дужности према Друштву дужна су да чувају пословну тајну. 
XII. ЗАШТИТА ЖИВОТНЕ СРЕДИНЕ
Члан 36.
Друштво је дужно да се стара о заштити животне средине, у складу са законом и другим прописима.
XIII. ПРЕСТАНАК ДРУШТВА
Члан 37.
Друштво је основано на неодређено време, а престаје у случајевима и под условима прописаним законом. 
XIV. ПРЕЛАЗНА И ЗАВРШНА ОДРЕДБА
Члан 38.
До доношења општих аката Друштво ће непосредно примењивати општа акта „Железнице Србије” акционарско друштво, Београд.
Члан 39.
Овај статут ступа на снагу осмог дана од дана објављивања у „Службеном гласнику Републике Србије”.
 
05 број 110-7358/2015
У Београду, 2. јула 2015. године
Влада
Председник,
Александар Вучић, с.р.