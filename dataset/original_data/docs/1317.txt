На основу члана 3. став 2. Закона о обнови након елементарне и друге непогоде („Службени гласник РС”, број 112/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о утврђивању Државног програма хитних радова на санацији оштећења водних објеката за заштиту насеља и индустријске зоне у Лучанима од великих вода реке Бјелице и њених притока
"Службени гласник РС", број 88 од 28. октобра 
				2016.
 
Члан 1.
Овом уредбом утврђује се Државни програм хитних радова на санацији оштећења водних објеката за заштиту насеља и индустријске зоне у Лучанима од великих вода реке Бјелице и њених притока.
Члан 2.
Државни програм хитних радова на санацији оштећења водних објеката за заштиту насеља и индустријске зоне у Лучанима од великих вода реке Бјелице и њених притока, одштампан је уз ову уредбу и чини њен саставни део.
Члан 3.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-10317/2016
У Београду, 27. октобра 2016. године
Влада
Председник, 
Александар Вучић, с.р.
ДРЖАВНИ ПРОГРАМ ХИТНИХ РАДОВА НА САНАЦИЈИ ОШТЕЋЕЊА ВОДНИХ ОБЈЕКАТА ЗА ЗАШТИТУ НАСЕЉА И ИНДУСТРИЈСКЕ ЗОНЕ У ЛУЧАНИМА ОД ВЕЛИКИХ ВОДА РЕКЕ БЈЕЛИЦЕ И ЊЕНИХ ПРИТОКА
1. Област у којој се спроводе мере и територија на којој се спроводе мере
Државни програм хитних радова на санацији оштећења водних објеката за заштиту насеља и индустријске зоне у Лучанима од великих вода реке Бјелице и њених притока. обухвата хитне санационе радове којима се отклањају последице катастрофалних поплава на заштитним водним објектима и мере које треба предузети у циљу постизања потребне безбедности од нових оштећења и поплава, органе државне управе надлежне за координацију, као и изворе финансирања.
Мере утврђене овим програмом спроводе се на територији насеља и индустријске зоне у Лучанима.
2. Анализа затеченог стања и настале штете и сагледавање даљих поплавних последица
У периоду од 2014. године до данас, поплавама великих размера због изливања реке Бјелице у више наврата је поплављено насеље и индустријска зона у Лучанима и нанета је велика штета на јавним и стамбеним објектима, а посебно на постојећој водопривредној инфраструктури – на регулисаном кориту и обалоутврдама реке Бјелице, које је засуто и оштећено, док је постојећи насип који се користи и за железнички и путни саобраћај био целом дужином преливен. Последице тога су штете на притокама, комуналној инфраструктури и објектима у склопу индустријског комплекса. Поплавни догађај почетком марта 2016. године, нарочито је нанео велику штету индустријском комплексу „Наменска – Милан Благојевић”.
У условима проглашене ванредне ситуације, организована је елементарна заштита и помоћ угроженом становништву, а након поплава и санирање насталих штета великих размера. 
Учесталост поплава и величина штета од поплава у сливу реке Бјелице, а посебно поплавних таласа у мају 2014. и марту 2016. године, последица су неповољне конфигурације терена, сложене хидрографије, неповољног положаја насеља и инфраструктуре у приобаљу реке Бјелице, као и недовољног степена заштите.
Постојећа заштитна инфраструктура је девастирана, урушена у зони ушћа притока потока Спило и Лучанског потока. Евидентирана су слаба места и критичне деонице дуж ових притока кроз насеље и кроз индустријску зону. 
Ризик од нових поплава и штета и даље је присутан због стања заштитних објеката, који се морају санирати, али се њихова стабилност и функционалне карактеристике морају подићи на виши ниво. Без формираних поузданих и стабилних одбрамбених линија дуж обала реке Бјелице и њених притока, без побољшања услова за евакуацију великих вода притока, плављења су неминовна, и то не само у условима екстремних протицаја.
У планским документима водопривреде, ово подручје има статус подручја са изузетно високим ризиком од нових поплава и штета због чега је пројекат за унапређење заштите насеља и индустријске зоне у Лучанима од поплава, приоритет првог ранга. 
Поплавни догађај у марту 2016. године потврдио је оправданост да се хитно приступи дугорочном решавању проблема заштите овог подручја од поплава. Из поменутих разлога, Штаб за ванредне ситуације општине Лучани, по предлогу Јавног водопривредног предузећа „Србијаводе”, закључио је да неопходни радови за заштиту општине Лучани, имају карактер хитних радова. Приоритет је дат хитним радовима на санацији заштитних водних објеката, а након тога би се приступило надградњи и унапређењу изградњом нових заштитних објеката од којих кључни знaчај имају бране и ретензије у сливу. Предметни хитни санациони радови су усаглашени са коначним дугорочним решењима.
Након поплавног догађаја у марту 2016. године, донета је Одлука о приступању извршења хитних радова на санацији водних објеката за заштиту Лучана од великих вода Бјелице и притока (Одлука Општинског већа Лучани, број 06-11-6/2016-III од 29. марта 2016). 
У складу са том одлуком општинског већа Лучани, Јавно водопривредно предузеће „Србијаводе” је, у сарадњи са Институтом „Јарослав Черни”, извршило експертску анализу мартовског поплавног таласа, а након тога израдило „Пројекат хитних радова”, у оквиру којег су дефинисани и хитни санациони радови.
3. Мере које треба предузети 
Пројектом хитних радова предвиђено је да се формира заштитни систем санацијом и постојећих заштитних објеката – одбрамбене линије дуж реке Бјелице у зони насеља и индустријске зоне, са заштитним објектима (одводним тунелима) у зони оштећеног ушћа и узводно дуж притоке Спило и Лучанског потока. У склопу санације постојећих пропуста испод пруге и пута и дограђених уливних грађевина у зони ушћа Лучанског потока, уградиле би се уставе и стабилне пумпе високог капацитета. Дуж притока Спило, Лучански поток и поток Кленовац извршиле би се санације обала на критичним локалитетима и деоницама, уз локална надвишења за заштиту од плављења.
Предметни хитни санациони радови ће концепцијски и по техничким решењима бити усаглашени са будућим сложеним системом заштите Лучана од великих вода реке Бјелице и њених притока.
Будући систем обједињује више техничких подсистема и мора се формирати у целини да би се остварила потребна заштита насеља и индустријске зоне у Лучанима.
4. Хитни санациони радови и рокови за спровођење мера
Према усвојеној концепцији и техничким решењима из Пројекта хитних радова, сагласно концепцији будућег сложеног система заштите насеља и индустријске зоне у Лучанима, потребно је хитно извести следеће санационе радове којима се постиже потребна статичка и функционална стабилност постојећих заштитних објеката и обезбеђује заштита Лучана од нових поплава.
Предвиђени су следећи хитни санациони радови, који се морају извести у целини, уз неопходне активности инвеститорског управљања: 
1) хитни санациони радови дуж железничко путног насипа којим се обезбеђује одбрамбена линија дуж обале Бјелице, у зони насеља и индустријског комплекса, у укупној дужини од око 2,6 km: насип у зони насеља (1.800 m). Дуж насипа у зони „Наменске-Милан Благојевић” насип се мора ојачати заштитним зидом (800 m), а дуж целог тока Бјелице у зони Лучана извршиће се санациони регулациони радови са обалоутврдама у кориту;
2) хитни санациони радови на ушћу Лучанског потока у Бјелицу, за спречавање продора великих вода Бјелице ка насељу. АБ изливна грађевина и АБ тунел од префабрикованих елемената 5 х 2 m, (50 m), уливна грађевина са платформом и хидромашинска опрема (2 уставе) у зони;
3) хитни санациони радови на ушћу и дуж обала потока Спило: санација регулациони радови (50 m) у зони ушћа притоке Спило у Бјелицу, санација пропуста формирањем АБ изливне грађевине и санација регулисаног корита потока узводно АБ тунел од префабрикованих елемената 5 х 2 m, (115 m), кроз индустријску зону, обостране локалне заштите индустријских објеката на обалама (120 m) и регулациони радови узводно на дужини од 295 m, (укупно 580 m);
4) хитни санациони радови дуж одбрамбене линије дуж притоке Лучански поток (на дужини од 300 m) и потока Кленовац, кроз насеље (270 m) и „Наменску – МБ” (500 m) – локални регулациони радови дуж потока на критичним локалитетима и деоницама;
5) хитни санациони радови у зони пропуста на путу и уливне грађевине на ушћу Лучанског потока за контролисану евакуацију великих вода Лучанског потока и Кленовца, у условима високих водостаја Бјелице (грађевински део са платформом, хидромашинска и електро опрема за пумпе 2 х 2 m³/s;
6) инвеститорско управљање хитним санационим радовима, које подразумева:
– послове на припреми и спровођењу процедуре јавних набавки по сегментима и у целини, активности уговарања и увођења извођача у посао, 
– управљање хитним радовима и вршењу стручног надзора (уз ангажовање пројектантског надзора и овлашћење институције за контролу квалитета), 
– обезбеђење техничких предуслова за примопредају радова.
Рок за завршетак хитних радова за заштиту Лучана од великих вода реке Бјелице и њених притока је осам месеци од почетка радова. 
5. Органи државне управе надлежни за координацију, односно носиоци спровођења појединих мера и активности
Канцеларија за управљање јавним улагањима и министарство надлежно за послове водопривреде координираће спровођење мера из одељака 3. и 4. овог програма, а Јавно водопривредно предузеће „Србијаводе” је носилац спровођења тих мера.
Јавно водопривредно предузеће „Србијаводе”, у име и за рачун Републике Србије, вршиће инвеститорска права над извођењем хитних радова на санацији водних објеката за заштиту насеља и индустријске зоне у Лучанима, од великих вода реке Бјелице и њених притока.
Општина Лучани ће донети одлуке о мерама хитности и обезбедити решавање имовинско правних питања у складу са својим надлежностима.
6. Процена потребних финансијских средстава и извори финансирања
Средства за спровођење ове уредбе у износу од 321.200.000 динара (са ПДВ-ом) обезбедиће се из буџета Републике Србије и то: 150.000.000 динара из текуће буџетске резерве за 2016. годину и распоредиће се у оквиру Раздела 3 – Влада, Глава 3.23 – Канцеларија за управљање јавним улагањима, Програм 1511 – Обнова и изградња објеката јавне намене и санирање последица елементарне непогоде, Функција 110 – Извршни и законодавни органи, финансијски и фискални послови и спољни послови, Програмска активност 0001 – Координација послова обнове и изградње објеката јавне намене, апропријација економска класификација 484 – Накнада штете за повреде или штету насталу услед елементарних непогода или других природних узрока. Преосталих 171.200.000 динара ће се обезбедити у складу са билансним могућностима Републике Србије, а у оквиру утврђеног лимита на Разделу 3 – Влада, Глава 3.23 – Канцеларија за управљање јавним улагањима и то за 2017. годину, апропријација економска класификација 484 – Накнада штете за повреде или штету насталу услед елементарних непогода или других природних узрока.