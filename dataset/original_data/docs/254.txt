На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о образовању Радне групе за сарадњу са Европском унијом у Јадранско-јонском региону
"Службени 
				гласник РС", број 135 од 11. децембра 2014.
 
1. Образује се Радна група за сарадњу са Европском унијом у Јадранско-јонском региону (у даљем тексту: Радна група).
2. Задатак Радне групе је да, у координацији са надлежним органима државне управе, предлаже мере у остваривању сарадње са Европском комисијом и другим државама чланицама Стратегије Европске уније за Јадранско-јонски регион на имплементацији Стратегије Европске уније за Јадранско-јонски регион и предлаже друге мере које се односе на Јадранско-јонски регион.
3. Радну групу чине:
1) председник:
– помоћник министра спољних послова;
2) заменици председника:
– начелник Одељења за регионалне иницијативе у Министарству спољних послова;
– заменик директора Канцеларије за европске интеграције – координатор за фондове ЕУ у Канцеларији за европске интеграције;
3) чланови Радне групе:
– помоћник министра привреде;
– помоћник министра грађевинарства, саобраћаја и инфраструктуре;
– помоћник министра пољопривреде и заштите животне средине;
– помоћник министра трговине, туризма и телекомуникација;
– помоћник министра државне управе и локалне самоуправе;
– представник Кабинета министра без портфеља задуженог за европске интеграције;
– представник Министарства рударства и енергетике;
– представник Министарства културе и информисања;
– представник Министарства за рад, запошљавање, борачка и социјална питања;
– представник Министарства финансија;
– представник Министарства просвете, науке и технолошког развоја;
– представник Канцеларије за европске интеграције;
4) секретар Радне групе:
– представник Министарства спољних послова;
5) заменик секретара Радне групе:
– представник Канцеларије за европске интеграције.
Председника, заменике председника, секретара, заменика секретара и чланове Радне групе именује Влада посебним решењем.
4. На састанке Радне групе могу се, по потреби, позивати стручњаци за област Јадранско-јонског региона и представници других органа и институција.
5. Радна група доноси Пословник о раду.
6. Радна група подноси извештај о раду надлежном одбору сваких 60 дана, а Влади сваких 90 дана.
7. Стручне и административно-техничке послове за потребе Радне групе обављаће Министарство спољних послова и Канцеларија за европске интеграције.
8. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-13797/2014-2
У Београду, 7. децембра 2014. године
Влада
Председник,
Александар Вучић, с.р.