На основу члана 5. став 1. и члана 9. ст. 1. и 5. Закона о стратешкој процени утицаја на животну средину („Службени гласник РС”, бр. 135/04 и 88/10),
Министар енергетике, развоја и заштите животне средине доноси
 
ОДЛУКУ
о изради Стратешке процене утицаја Стратегије развоја енергетике Републике Србије до 2025. са пројекцијама до 2030. године на животну средину

"Службени гласник РС", број 56 од 28. јуна 
	2013.
 
1. Приступа се изради Стратешке процене утицаја Стратегије развоја енергетике Републике Србије до 2025. са пројекцијама до 2030. године на животну средину (у даљем тексту: Стратешка процена).
2. Стратешка процена се ради за територију Републике Србије и ради се истовремено са израдом Стратегије развоја енергетике Републике Србије до 2025. са пројекцијама до 2030. године (у даљем тексту: Стратегије развоја енергетике).
3. Разлози за израду Стратешке процене садржани су у одредбама Закона о стратешкој процени утицаја на животну средину, а дефинисани су на основу територијалног обухвата и могућих утицаја Стратешке процене и потребе да се у планирању Стратегије развоја енергетике сагледају стратешка питања заштите животне средине и обезбеди њихово решавање на одговарајући начин, као и чињеница да Стратегија развоја енергетике представља оквир за припрему и реализацију планова, развојних пројеката, програма и инвестиционих одлука.
4. Стратешка процена ће се бавити питањима: заштите ваздуха, воде, земљишта, климе, биљног и животињског света, станишта и биодиверзитета, заштићених природних добра, као и другим питањима за која се током израде утврди да могу да имају значајан утицај на животну средину током реализације Стратегије развоја енергетике.
5. Извештај о Стратешкој процени (у даљем тексту: Извештај) садржи обавезне елементе утврђене Законом о стратешкој процени утицаја на животну средину, и то:
1) полазне основе Стратешке процене;
2) опште и посебне циљеве Стратешке процене и избор индикатора;
3) процену могућих утицаја са описом мера предвиђених за смањење негативних утицаја на животну средину;
4) смернице за израду стратешких процена на нижим хијерархијским нивоима и процене утицаја пројеката на животну средину;
5) програм праћења стања животне средине у току спровођења плана и програма (мониторинг);
6) приказ коришћене методологије и тешкоће у изради Стратешке процене;
7) приказ начина одлучивања, опис разлога одлучујућих за избор датог плана и програма са аспекта разматраних варијантних решења и приказ начина на који су питања животне средине укључена у план или програм;
8) закључке до којих се дошло током израде Извештаја, представљене на начин разумљив јавности;
9) друге податке од значаја за Стратешку процену.
6. Носилац израде Извештаја биће изабран у складу са чланом 10. Закона о стратешкој процени утицаја на животну средину.
7. Рок за израду Извештаја је 12 месеци од дана објављивања oве одлуке. 
	
8. Средства за израду Стратешке процене и Извештаја обезбеђена су Законом о буџету Републике Србије за 2013. годину („Службени гласник РС”, број 114/12), на разделу 26 – Министарства енергетике, развоја и заштите животне средине, на функцији 560 – Заштита животне средине некласификована на другом месту.
9. Министарствo енергетике, развоја и заштите животне средине обезбеђује учешће заинтересованих органа и организација и јавности, које имају интерес у доношењу одлука које се односе на заштиту животне средине, као и у поступку израде и разматрања Извештаја у складу са Законом о стратешкој процени утицаја на животну средину.
10. Оглашавање и излагање на јавни увид Извештаја спроводи Министарство енергетике, развоја и заштите животне средине, у складу са Законом о стратешкој процени утицаја на животну средину.
11. Извештај о Стратешкој процени утицаја je саставни део Стратегије развоја енергетике.
12. Ову одлуку објавити у „Службеном гласнику Републике Србије”.
 
Број 312-01-00731/2013-04
У Београду, 11. јуна 2013. године
Министар,
проф. др 
	Зорана Михајловић, с.р.