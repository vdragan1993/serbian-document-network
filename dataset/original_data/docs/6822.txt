На основу члана 18. став 1. тачка 14) Закона о јавним предузећима („Службени гласник РС”, бр. 119/12, 116/13 и 44/14 – др. закон), члана 103. став 1. тачка 2) и члана 105. став 2. Закона о енергетици („Службени гласник РС”, бр. 57/11, 80/11, 93/12 и 124/12) као и члана 25. става 1. тачка 16) Одлуке о усклађивању пословања Јавног предузећа за транспорт, складиштење, дистрибуцију и трговину природног гаса са одредбама Закона о јавним предузећима („Службени гласник РС”, број 124/14 – пречишћен текст),
Надзорни одбор ЈП „Србијагас”, на 10. седници одржаној 27. новембра 2014. године, донео је
 
ПРАВИЛА 
о раду дистрибутивног системa природног гаса
"Службени гласник РС", брoj 139 од 18. 
				децембра 2014.
 
ПОГЛАВЉЕ 1. ОСНОВНЕ ОДРЕДБЕ
1.1. Предмет уређивања 
Овим правилима о раду дистрибутивног система природног гаса (у даљем тексту: Правила), ЈП „Србијагас” Нови Сад као оператор дистрибутивног система природног гаса (у даљем тексту: ОДС), у складу са законом у области енергетике ближе уређује:
– начин планирања развоја дистрибутивног система;
– техничке услове за прикључење на дистрибутивни систем;
– опсег квалитета и друге карактеристике природног гаса;
– правила о мерењу са дефинисаном потребном мерном опремом;
– размену података са операторима повезаних система, другим енергетским субјектима и корисницима система;
– одржавање објеката;
– приступ дистрибутивном систему;
– утврђивање и корекцију дневних количина природног гаса по корисницима;
– поступање у случају поремећаја у раду дистрибутивног система;
– и друга питања неопходна за рад дистрибутивног система ЈП „Србијагас” Нови Сад.
1.2. Појмови
Појмови који се користе у Правилима имају следеће значење:
Гасна станица је станица опремљена уређајима и опремом за мерење и регулацију протока, притиска и температуре природног гаса, технолошки спојена са гасоводом.
Гасни дан је временски период од 24 часа који почиње у 8,00 часова пре подне по централном европском времену било ког дана и завршава се у 8,00 часова пре подне по централном европском времену следећег дана. Приликом преласка са „зимског времена” на „летње време” и обрнуто, дан ће чинити 23 или 25 сати, у зависности од случаја.
Гасни месец је временски период који почиње у 8,00 часова пре подне по централном европском времену првог дана календарског месеца и завршава се у 8,00 часова пре подне по централном европском времену првог дана следећег календарског месеца.
Густина је однос масе и запремине гаса (Kg/m3) при температури од 15 0С и притиску од 1.01325 bar.
Дистрибутивна гасна мрежа је систем од више цевовода који су спојени у једну техничко-технолошку целину која служи за дистрибуцију природног гаса максималног радног притиска једнаког или мањег од 16 bar.
Доња топлотна вредност (Hd) је количина топлоте која настаје потпуним сагоревањем једног кубног метра сувог гаса на константном притиску (1,01325 bar, Тн=288,15 K), при чему су продукти сагоревања охлађени до температуре изнад тачке рошења водене паре, па се водена пара из продуката сагоревања не кондензује. Температура од 15 oC је референтна температура за одређивање топлотне вредности. Доња топлотна вредност је дефинисана важећим стандардом SRPS EN ISO 6976 и изражава се у KJ/m3.
Излаз је место на дистрибутивном cистему ОДС-а на којем ОДС испоручује природни гас у:
– други дистрибутивни систем;
– објекат крајњег купца прикључен на дистрибутивни систем ОДС-а;
– објекат произвођача природног гаса. 
Корисник система је енергетски субјект, произвођач природног гаса или крајњи купац који је закључио уговор о дистрибуцији природног гаса са ОДС-ом.
Крајњи купац са малом потрошњом је крајњи купац чији је објекат прикључен на дистрибутивну гасну мрежу ОДС-а радног притиска p < 6 bar и чији је максимални капацитет мерног уређаја мањи или једнак 10 m3/час.
Кућна мерно-регулациона станица/сет је скуп типизиране, односно стандардизованe опреме, уређаја и материјала, испитан од стране испоручиоца.
Мерна станица је скуп типизиране, односно стандардизованe опреме, уређаја и материјала, испитан од стране испоручиоца.
Мерно-регулациона станица је скуп типизиране, односно стандардизованe опреме, уређаја и материјала, испитан од стране испоручиоца.
Молски проценат је проценат количине супстанце која садржи толико молекула колико има атома у 12 грама угљениковог изотопа С12.
Неутрална цена природног гаса је цена по којој је оператор транспортног система набавио природни гас за потребе балансирања, а која се утврђује и објављује за сваки гасни месец.
Природни гас означава угљоводонике или смешу угљоводоника и других гасова (највећим делом метана) који је на температури од 15 0C и на апсолутном притиску од 1.01325 bar претежно у гасовитом стању.
Радни дан је временски период који почиње у 8,00 часова пре подне по централном европском времену било ког дана осим суботе, недеље или државног празника завршава се у 8,00 часова пре подне по централном европском времену следећег дана.
Регулациона станица је скуп типизиране, односно стандардизованe опреме, уређаја и материјала, испитан од стране испоручиоца.
Релативна густина природног гаса је однос густине природног гаса и густине ваздуха при једнаким условима температуре и притиска, односно при температури од 15 0С и притиску од 1.01325 bar.
Сведени кубни метар (Sm3) означава протеклу запремину природног гаса која се изражава у запреминској јединици Sm3, доње топлотне вредности од 33.338,35 kЈ/m3, при температури сагоревања од 15 0С и температури мерења запремине од 15 0С и притиску од 1.01325 bar (1 Sm3= 33,33835 МЈ).
Стандардни кубни метар (m3) означава количину природног гаса изражену настандардним условима, при температури од 15 0С и притиску од 1.01325 bar, према SRPS EN ISO 14532.
Улаз је место на дистрибутивном систему на којем ОДС преузима природни гас:
– из транспортног система;
– из другог дистрибутивног система;
– од произвођача природног гаса.
Wоbbе индекс доњи означава доњу топлотну вредност подељену квадратним кореном релативне густине.
1.3. Скраћенице
1.3.1. Ћириличне скраћенице
ГМРС – главна мерно-регулациона станица;
ДГМ – Дистрибутивна гасна мрежа;
КМРС – кућни мерно-регулациони сет;
МРС – мерно-регулациона станица;
МС – мерна станица;
НЦГ – неутрална цена природног гаса;
ОДС – оператор дистрибутивног система природног гаса;
ОТС – оператор транспортног система природног гаса;
ПГХ – процесни гасни хроматограф;
РС – регулациона станица;
УТС – удаљена телеметријска станица.
1.3.2. Латиничне скраћенице
AGA – American Gas Association (Америчка асоцијација за гас);
DIN – Deutsches Institut für Normung (Немачки институт за стандардизацију);
DVGW – Deutsche Vereinigung des Gas – und Wasserfaches (Немачко удружење за гас и воду);
E-mail – Electronic mail (електронска пошта);
ISO – International Organization for Standardization (Међународна организација за стандардизацију);
SCADA – Supervisory Control and Data Acquisition (Систем за управљање и прикупљање података).
ПОГЛАВЉЕ 2. НАЧИН ПЛАНИРАЊА РАЗВОЈА ДИСТРИБУТИВНОГ СИСТЕМА
2.1. ОДС доноси петогодишњи план развоја дистрибутивног система (у даљем тексту: План развоја) у складу са законом који уређује област енергетике, Стратегијом развоја енергетике Републике Србије, Програмом остваривања ове стратегије, Националним акционим плановима за утврђивања развојних циљева и мера за њихово остваривање, Енергетским билансом и другим актима који су од значаја за планирање развоја дистрибутивног система природног гаса ЈП „Србијагас” Нови Сад (у даљем тексту: Систем). 
2.2. Циљеви доношења Плана развоја су: повећање сигурности испоруке и развој Система у складу са реално исказаним потребама за прикључење произвођача и купаца и обезбеђење нових повезивања са транспортним или другим дистрибутивним системом.
2.3. ОДС једном годишње до краја септембра доноси План развоја који објављује на својој интернет страници. 
2.4. Енергетски субјекти, произвођачи природног гаса и крајњи купци достављају ОДС-у потребне податке за израду Плана развоја како би ОДС могао да испуни обавезу из закона који уређује област енергетике, а која се односи на планирања развоја и одржавања Система и његово усклађивање са плановима развоја повезаних система.
Податке потребне за израду Плана развоја ОДС захтева до краја фебруара, а наведени субјекти су дужни да их ОДС-у доставе до краја марта.
2.5. За потребе израде Плана развоја субјекти из тачке 2.4. на захтев ОДС-а достављају трогодишњу процену:
– максималне дневне предаје и процену просечне месечне предаје природног гаса чија се предаја планира на сваком месту улаза у Систем;
– максималне дневне испоруке и процену просечне месечне испоруке природног гаса чија се испорука планира на сваком појединачном месту излаза из Система на којима је максимална часовна потрошња крајњег купца из решења о одобрењу за прикључење већа или једнака 500 m3/h, као и на сваком месту излаза који је место повезивања са другим дистрибутивним системом;
– максималне дневне испоруке и процену просечне месечне испоруке природног гаса збирно за излазе из система где је максимална часовна потрошња из решења о одобрењу за прикључење мања од 500 m3/h, и друге податке које ОДС захтева.
2.6. ОДС за потребе израде Плана развоја, поред података из тачке 2.5., користи и историјске податке о преузетим и испорученим количинама природног гаса на улазима и излазима из тачке 2.5. Правила, као и податке из других извора.
2.7. Енергетски субјекти, произвођачи природног гаса и крајњи купци који на захтев ОДС-а достављају податке имају право да податке означе као поверљиве, у ком случају ОДС са њима поступа сагласно поглављу 13. Правила.
2.8. ОДС приликом израде Плана развоја користи податке о захтевима за прикључење на Систем који су одбијени због непостојања техничких услова за прикључење као и захтеве за давање техничких услова за повезивање енергетских објеката на Систем.
2.9. План развоја Система нарочито садржи:
– планске претпоставке (прогнозиране потребе за природним гасом и производња природног гаса);
– резултате анализа постојећег стања објеката, опреме и рада Система (старост објеката, нерасположивост појединих елемената Система, уочена загушења и евидентирани погонски догађаји);
– листу објеката Система, по годинама, које је потребно изградити, реконструисати или доградити, са подацима о потребним финансијским средствима;
– план развоја пратеће инфраструктуре дистрибутивног система (систем телекомуникација, систем даљинског надзора и друго).
ПОГЛАВЉЕ 3. ТЕХНИЧКИ УСЛОВИ ЗА ПРИКЉУЧЕЊЕ НА СИСТЕМ
3.1. Општа правила
3.1.1. ОДС одобрава прикључење на Систем решењем које доноси у управном поступку на захтев крајњег купца или произвођача природног гаса.
3.1.2. Објекат крајњег купца или произвођача природног гаса прикључује се на Систем у складу са техничким условима које је ОДС утврдио у решењу којим одобрава прикључење објекта на Систем. 
ОДС-а утврђује техничке услове за прикључење у складу са законом који уређује област енергетике (у даљем тексту: Закон), прописима донетим у складу са Законом, техничким и другим прописима и у складу са тач. 3.2.–3.3.7. и тач. 4.4.2.–4.4.4.1. ових Правила.
3.1.3. Захтев за издавање одобрења за прикључење, који произвођач природног гаса и крајњи купац подносе ОДС-у, садржи податке и доказе утврђене прописом којим се уређују услови испоруке природног гаса. 
Образац захтева за издавање одобрења за прикључење са списком прописаних доказа који се уз захтев прилажу ОДС објављује на својој интернет страници.
3.1.4. Када подносилац захтева тражи да у властитој режији прибави техничку документацију за потребе изградње прикључка, дужан је да по изради, а пре прибављања документа потребног за изградњу прикључка, достави ОДС-у ради утврђивања њене усклађености са техничким условима издатим од стране ОДС-а.
3.1.5. ОДС на захтев крајњег купца или произвођача природног гаса извршава решење о одобрењу за прикључење доношењем посебног акта којим се дозвољава пуштање природног гаса у објекат, након што утврди испуњеност услова утврђених у Закону, пропису који уређује услове испоруке природног гаса као и у решењу о одобрењу за прикључење. 
3.1.6. Технички услови које је ОДС дао у фази израде планских докумената у складу са прописима којима се уређује планирање и изградња објеката, обавезујући су за ОДС приликом издавања одобрења за прикључење, осим уколико у тренутку доношења решења којим се одобрава прикључење нема значајних промена улазних података који су коришћени за израду наведених техничких услова. 
3.1.7. ОДС и инвеститор другог дистрибутивног система који се повезује на Систем ОДС-а закључују уговор о повезивању у складу са Законом, којим уговарају техничке услове повезивања система, место повезивања, начин мерења испорученог природног гаса и стварне трошкове повезивања два система. 
3.1.8. ОДС обуставља испоруку природног гаса уколико је без претходног обавештавања ОДС-а дошло до промене услова коришћења природног гаса у прикљученом објекту за које се, у складу са Законом и прописом којим се уређују услови испоруке природног гаса, не захтева издавање одобрења за прикључење или је дошло до промена на унутрашњој гасној инсталацији, а променама се битно мења утицај објекта на рад Система или угрожава сигурност и безбедност имовине и лица. 
3.1.9. На захтев субјекта који намерава да изгради енергетски објекат за који се у складу са Законом прибавља енергетска дозвола, ОДС даје мишљење о условима и могућностима повезивања/прикључења енергетског објекта на Систем. Образац захтева за давање мишљења ОДС објављује на својој интернет страници.
3.1.10. Техничке услове за повезивање другог система за дистрибуцију природног гаса са Системом, утврђује ОДС на захтев инвеститора другог дистрибутивног система.
3.1.11. Технички услови за повезивање система утврђују се сходном применом одредби које уређују техничке услове за прикључење из поглавља 3. Правила и њихова сврха је стварање неопходних услова за нормалан рад Система. 
3.2. Технички услови за прикључење
3.2.1. Увод
3.2.1.1. У зависности од радног притиска у дистрибутивним мрежама које чине Систем, разликујемо прикључење на: 
– дистрибутивну мрежу притиска p<6 bar;
– дистрибутивну мрежу притиска 6 bar ≤ p ≤16 bar.
3.2.1.2. На дистрибутивну мрежу притиска 6 bar ≤ p ≤16 bar, ОДС прикључује објекте чији су мерни уређаји максималног капацитета најмање 100 m3/h.
3.2.1.3. У зависности од радног притиска мреже на коју се објекат прикључује, максималног капацитета мерног уређаја, начина прикључења и броја мерних уређаја који се постављају у једном објекту и повезују са једним регулационим уређајем, ОДС обезбеђује прикључење изградњoм прикључка који може бити:
– типски прикључак је прикључак на дистрибутивну мрежу (полиетиленску или челичну) притиска p<6 bar са кућним мерно регулационим сетом (КМРС) максималног капацитета не већег од 10 m³/h, у који се уграђујe типизиранa, односно стандардизована опрема, уређаји и материјали и при чијој се изградњи изводе стандардни радови;
– индивидуални прикључак је прикључак на дистрибутивну мрежу притиска 6 bar ≤ p ≤16 bar и на дистрибутивну мрежу притиска p<6 bar са максималним капацитетом мерно-регулационе станице (МРС) изнад 10 m3/h и не испуњава услове за типски или групни прикључак;
– групни прикључак је прикључак вишеспратног објекта колективне станоградње на дистрибутивну мрежу радног притиска p<6 bar. Оваj прикључак се гради од најближег места на дистрибутивној мрежи до регулационог уређаја за објекат у целини и даље од регулационог уређаја ка два или више кућних мерних сетова.
3.2.1.4. Прикључак објекта крајњег купца/произвођача природног гаса се састоји од прикључног вода и гасне станице. Гасне станице могу бити мерно регулационе станице (у даљем тексту: МРС), мерне станице (у даљем тексту: МС), регулационе станице (у даљем тексту: РС) и кућне мерно-регулационе станице/сетови (КМРС).
3.2.1.5. Tехничким условима ОДС на јединствен начин одређује минималне захтеве пројектовања и извођења прикључног вода и гасне станице чиме се обезбеђује сигурна и поуздана дистрибуција природног гаса и квалитетно одржавање Система. 
3.2.1.6. За техничке услове који нису утврђени обавезујућим националним стандардима и Правилима, ОДС се може позвати на међународне стандарде издате од ISO (International Organization for Standardization), немачке националне стандарде издате од DIN (Deutsches Institut für Normung) и немачка техничка правила издата од DVGW (Deutsche Vereinigung des Gas- und Wasserfaches).
3.2.2. Постављање прикључног вода
3.2.2.1. Прикључним водом сматра се гасовод од челичних цеви радног притиска до 16 bar и полиетиленских цеви за развод гаса, радног притиска до 4 bar, који почиње мерено трасом прикључног вода од непосредно најближе тачке на постојећем систему у којој је прикључење објекта технички и правно могуће а завршава се главним запорним цевним затварачем испред гасне станице за објекат крајњег купца/произвођача природног гаса.
3.2.2.2. Постављање прикључног вода као и минимална растојања од објеката утврђују се прописом који уређују техничке услове и нормативе за безбедну дистрибуцију цевоводима.
3.2.3. Постављање гасних станица
3.2.3.1. Гасне станице могу бити на отвореном простору, на објектима, у зиданом објекту или у металној кућици, при чему се:
гасне станице за типски прикључак изводе као КМРС;
– гасне станице за индивидуални прикључак изводе као МРС;
– гасне станице за групни прикључак изводе као комбинација РС и МС.
3.2.3.2. Локације гасних станица као и минимална растојања од објеката и инсталација утврђују се прописом који уређује техничке услове и нормативе за безбедну дистрибуцију цевоводима.
3.2.3.3. Гасне станице се састоје од:
– цеви, цевних спојева и стандардних фитинга;
– запорних органа;
– филтера за гас;
– изолационих прирубница или комада;
– регулационе и сигурносне опреме;
– мерне опреме.
3.2.3.3.1. Цеви и цевни спојеви и стандардни фитинзи
3.2.3.3.1.1. За изградњу гасовода и мерно-регулационих станица употребљавају се шавне и бешавне цеви према стандардима SRPS C.B5.221, SRPS C.B5.225, ISO, DIN, API, EN 10216 или EN 10217.
3.2.3.3.1.2 Максимална брзина струјања природног гаса у цевима и на прирубницама запорне арматуре не сме бити већа од 22 m/s на улазу у гасну станицу и 20 m/s на излазу из гасне станице, а на прирубницама блок вентила и контролних вентила не сме бити већа од 50 m/s.
3.2.3.3.1.3. Спојеви цеви са опремом по правилу су прирубнички, осим за димензије закључно са DN 50 (2”), али само за притиске до 4 bar.
3.2.3.3.2. Запорни органи
3.2.3.3.2.1. Противпожарни запорни органи су брзозатварајући запорни органи. То су противпожарне славине и то кугласте славине са пуним отвором. 
3.2.3.3.2.2. Све противпожарне славине се посебно видно обележавају на терену и штите од неовлашћеног руковања.
3.2.3.3.2.3. Запорни органи на испусним (дренажним) водовима из филтера не смеју се спајати у један вод. 
3.2.3.3.2.4. Основна навојна арматура се користи на надземним деловима највише до димензије DN 50, а за веће димензије се користи прирубничка или заварна арматура. Овај захтев не важи за арматуру за инструментацију.
3.2.3.3.2.5. За запорне органе инструменталних и импулсних водова користе се славине са навојем или игличасти вентили са NPT навојем.
3.2.3.3.3. Опрема за пречишћавање природног гаса – филтери
3.2.3.3.3.1. Филтер има уложак са степеном пречишћавања 98% честица већих од 5µm и поклопац са прирубничком вијчаном везом.
3.2.3.3.3.2. Филтер може да има прикључак за манометар диференцијалног притиска.
3.2.3.3.4. Изолациона прирубница или изолациони комад
3.2.3.3.4.1. У електропроводљиви метални део гасне станице уграђује се изолациона прирубница или изолациони комад.
3.2.3.3.4.2. Изолациони комади (изолационе прирубнице) се уграђују тако да омогуће ефикасан рад катодне заштите челичних подземних гасовода и заштиту од пренапона.
3.2.3.3.4.3. На улазном и излазном гасоводу, испред и иза гасне станице, постављају се изолациони комади за подземну уградњу или изолационе прирубнице за надземну уградњу. Изолационе прирубнице су премоштене катодним одводницима пренапона у смеру ка уземљивачу. Катодни одводници пренапона су у одговарајућем степену противексплозивне заштите.
3.2.3.3.4.4. Изолациони комад или прирубница може се изоставити на излазном гасоводу из гасне станице ако је дужина подземног, потенцијално катодно штићеног, челичног дела излазног гасовода мања од 5 m и након тога подземни излазни гасовод прелази у надземни или у полиетиленски гасовод.
3.2.3.3.4.5. Изолациони комад може бити конструктивно спојен са главним запорним цевним затварачем. Код кућних гасних прикључака од полиетиленских цеви са преласком на метални увод, изолациони комад се поставља као пасивна заштита од корозије. Ако се изолациони комад уграђује у зграду, мора бити отпоран на повишена термичка оптерећења и означен са „ГТ”.
3.2.3.3.5. Регулациона и сигурносна опрема
3.2.3.3.5.1. Регулациона линија на гасној станици садржи:
– запорне органе на почетку и крају регулационе линије;
– сигурносни – прекидни (блок) вентил;
– регулатор притиска;
– сигурносни одушни вентил минималног капацитета 1% од максималне пропусне моћи регулатора притиска;
– славину за растерећење испред сигурносног брзозатварајућег вентила. Славина се уграђује када на сигурносном брзозатварајућем вентилу не постоји бајпас за изједначење притиска;
– минимални број наварних комада на цеви иза регулатора притиска. Два наварна комада служе за прикључење импулсних водова регулатора и блок вентила, а трећи за прикључење манометра.
3.2.3.3.5.2. Сигурносни одушни вентил се не ставља на гасни колектор.
3.2.3.3.5.3. Противповратна клапна на излазном делу регулационе линије уграђује се када је динамика испоруке природног гаса на гасној станици таква да изазива велике и нагле осцилације притиска у излазном гасоводу иза гасне станице.
3.2.3.3.5.4. Противповратна клапна се не ставља на КМРС.
3.2.3.3.6. Мерна опрема
3.2.3.3.6.1. Технички услови прикључења који се односе на услове у погледу мерне опреме за мерење природног гаса ближе су уређени у Поглављу 4.
3.2.3.3.6.2. Ближи технички услови за пројектовање и постављање гасних станица и опреме утврђени су у тачки 3.3. Правила.
3.3. Конфигурација гасне станице
3.3.1. Конфигурација гасне станице за типски прикључак – КМРС
3.3.1.1. КМРС има једну регулациону и мерну линију која је радна и капацитет је 100% гасне станице.
3.3.1.2. У састав КМРС улазе следећи елементи: 
– изолациони комад (може бити интегрисан са гасном славином), који мора бити у складу са SRPSM.E3.509 (DIN 3389);
– филтер са могућношћу чишћења улошка без демонтаже елемената сета (нпр. Y-филтер или равни филтер), који мора бити у складу са SRPSM.E3.571;
– регулатор притиска, који мора бити у складу са SRPSM.E.3.379 (DIN 3380), групе РГ 5, ЗГ 10. Сигурносни прекидни и сигурносни испусни вентили морају бити у складу са SRPSM.E.3.381 (DIN 3381), групе АГ 5. Ови уређаји могу бити интегрисани у оквиру регулатора притиска;
– мерач запремине гаса, који мора бити у складу са SRPSL.H2.100 (односно DIN 3374),
– спојни елементи (навојни фитинзи) од челика или темпер-лива, који морају бити у складу са SRPSM.B6.850 или SRPSM.B6.505 (DIN 2980 или DIN 2950);
– заптивке материјала мора да буду од материјала отпорног на угљоводонике.
3.3.1.3. Мерна опрема на гасним станицама се поставља након редукције притиска.
3.3.1.4. Сви елементи КМРС за уградњу на зграде морају имати повећану топлотну отпорност „т” или се морају заштитити грађевински, односно запорним уређајем са термичким искључивањем.
3.3.2. Конфигурација гасне станице за индивидуални прикључак – МРС
3.3.2.1. Гасна станица има две регулационе линије од којих је једна радна и једна резервна, обе капацитета 100% гасне станице или три регулационе линије – две радне и једна резервна, свака капацитета по 50%.
3.3.2.2. Мерна опрема на гасним станицама се поставља након редукције притиска.
3.3.2.3. На бајпасу гасних станица обавезна је уградња два запорна органа са уграђеном блиндом предвиђеном за бломбирање.
3.3.2.4. Гасна станица има мерно-регулациону линију за редуковану потрошњу, када постоји дужи временски интервал у коме је однос између номиналне и редуковане потрошње ≥ 20/1. Мерило протока за редуковану потрошњу се бира тако да се максимални проток преклапа са минималним протоком мерила за номиналну потрошњу и то најмање за 0,2Qмаx мерила за редуковану потрошњу.
3.3.2.5. На гасној станици на коју су прикључени крајњи купци који током године континуално троше природни гас и који имају застој само приликом планског ремонта технолошких постројења, потребно је предвидети три мерне линије и то два мерила који обухватају 60% Qmax и једно мерило које обухвата 40% Qmax.
3.3.3. Конфигурација гасне станице за групни прикључак – РС и МС
3.3.3.1. Регулациона станица може бити изведена као једнолинијска или дволинијска. Код дволинијске регулационе станице једна линија је радна, а друга је резервна, обе капацитета 100% гасне станице.
3.3.3.2. Регулациона станица мора да задовољи потребе објекта колективне станоградње у целини.
3.3.3.3. Мерна станица има једну мерну линију која је радна, капацитета 100% гасне станице.
3.3.4. Технички услови за пројектовање и постављање опреме и уређаја 
3.3.4.1. Међусобно растојање цеви и опреме у гасној станици, као и одстојања од зидова и крова одређује се тако да обезбеде несметан преглед и сервисирање опреме и уређаја.
3.3.4.2. Гасне станице имају хоризонталне паралелне регулационе и мерне линије, с тим што оса регулационе, сигурносне и мерне опреме не сме бити на већој висини од 1,2 m. Осни размак између линија не сме бити мањи од 0,8 m + једна половина пречника цеви иза првог запорног органа на регулационој линији, односно 0,8 m + једна половина пречника цеви иза првог запорног органа на мерној линији.
3.3.4.3. Гасна станица у металној кућици се пројектује и изводи са вратима у целој дужини станице са леве и десне стране гледајући у правцу струјања природног гаса.
3.3.4.4. Гасна станица у зиданом објекту се пројектује и изводи тако да се зид објекта налази на раздаљини не мањој од 1,2 m + једна половина пречника цеви иза првог запорног органа на регулационој линији, односно 1,2 m + једна половина пречника цеви иза првог запорног органа на мерној линији.
3.3.4.5. Мерна опрема се поставља тако да се обезбеди несметано очитавање мерних величина и замена мерне опреме и уложака филтера. Хоризонтална оса мерила протока не сме бити на већој висини од 1,2 m.
3.3.4.6. За сву опрему која је тежа од 25 kg неопходно је предвидети носач на који се може окачити подесна дизалица за ремонт. Ово се нарочито односи на монтажу и демонтажу филтерских уложака, регулатора притиска, блок вентила и мерила протока природног гаса. Тамо где то није могуће, пројектом треба предвидети приступ покретном дизалицом ради сервиса и монтаже.
3.3.5. Услови за буку
3.3.5.1. Гасне станице у погледу буке морају испуњавати услове утврђене прописима о дозвољеном нивоу буке у животној средини, као и локалним урбанистичким прописима.
3.3.5.2. Пројекти гасне станице капацитета већег од 30.000 m3/h морају имати посебно обрађен прорачун буке и мере заштите за снижавање нивоа буке.
3.3.6. Уземљење
3.3.6.1. Сва надземна машинска опрема и арматура, као и остале металне масе (нпр. носачи) у станици, морају се прописно уземљити. Уземљење у гасној станици се изводи преко најмање два независна извода, изведених на супротним странама станице. На изводима се изводе мерно-раставни спојеви.
3.3.6.2. Трака за уземљење повезује се наваривањем на металне носаче гасне станице уколико су у галванском споју са машинском опремом станице. Трака се наваривањем повезује на прирубнице уколико носачи нису предвиђени. Наваривање на цев је дозвољено само у случајевима уземљења заварних противожарних славина без прирубница. Трака се поставља тако да омогући несметани рад у гасној станици.
3.3.6.3. Надземни противпожарни запорни органи се уземљују, водећи рачуна о систему катодне заштите гасовода.
3.3.6.4. У станици и шахтовима је обавезно извођење изједначења потенцијала (еквипотенцијализација). Премошћавање прирубничких спојева се изводи зупчастим подлошкама испод главе и навртке једног истог завртња. Места монтаже ових подлошки морају бити видно означене црвеном бојом. Дозвољено је и премошћење употребом бакарног ужета и поцинковане траке одговарајућег пресека. Навојни спојеви код којих се користи изолационо заптивно средство, премошћују се проводницима P-Y 6 mm2 или P/F-Y 6 mm2, преко одговарајућих обујмица.
3.3.6.5. Код привремене или трајне демонтаже опреме у гасној станици изводи се премошћење крајева опреме на месту демонтиране опреме.
3.3.6.6. На гасним станицама се спроводе мере заштите од атмосферског пражњења у складу са прописима који уређују ову област.
3.3.6.7. Одушне цеви, као највиши делови гасних станица, се повезују са испусним системом. Ово повезивање се изводи на месту најближем уласку цеви у објекат.
3.3.7. Одоризација
3.3.7.1. Одоризација природног гаса је обавезна у јавној дистрибуцији природног гаса намењеног за испоруку у домаћинствима односно дистрибутивним системима (p<6 bar), (SRPS H.F1.001).
3.3.7.2. За гасне станице капацитета 3.000 m3/h и већег уграђује се одоризатор са дозир-пумпом (аутоматска одоризација). За гасне станице капацитета мањег од 3.000 m3/h дозвољена је уградња апсорпционих одоризатора. Апсорпциони одоризатори морају имати резервоар укопан у слој песка у бетонском кориту, ради ефикаснијег рада и веће безбедности.
3.3.7.3. Ако се иза ГМРС, МРС и МС уграђује полиетиленски гасовод, уграђује се аутоматска одоризација (одоризатори са пумпом за дозирање). 
3.3.7.4. Средство за одоризацију је меркаптан или тетрахидротиофен (ТХТ).
3.3.7.5. Код индустријских потрошача који се снабдевају директно са дистрибутивног система средњег притиска (6≤ p ≤16 bar), који није одорисан, уграђују се апсорпциони одоризатори или стабилни јављачи (детектори) природног гаса за потребе лaбораторија, фабричких ресторана – кухиња, односно на местима где повремено или стално борави већи број људи.
ПОГЛАВЉЕ 4. МЕРЕЊЕ И ЗАХТЕВИ У ПОГЛЕДУ МЕРНЕ ОПРЕМЕ
4.1. Увод
4.1.1. Мерење природног гаса је процес утврђивања протекле запремине, састава, квалитета, температуре природног гаса и атмосферског притиска на улазу/излазу.
4.1.2. Протекла запремина природног гаса обрачунава се у стандардним кубним метрима. Испоручена енергија природног гаса прерачунава се на доњу топлотну вредност и исказује се у сведеним кубним метрима.
4.2. Употреба података добијених мерењем
4.2.1. Подаци добијени мерењем се користе за:
– утврђивање дневних количина природног гаса преузетих на свим улазимa и испоручених на свим излазима;
– утврђивање дневних количина природног гаса по корисницима на сваком појединачном улазу/излазу;
– испостављање рачуна за приступ дистрибутивном систему за природни гас; 
– израчунавање сопствене потрошње и губитака природног гаса на Систему;
– достављање података операторима повезаног система;
– израду извештаја;
– прогнозу потрошње природног гаса на излазима и друго.
4.3. Мерни подаци
4.3.1. Мерни интервали могу бити:
– сатни;
– дневни;
– обрачунски период. 
4.3.2. Минимум мерених или израчунатих података за сатни мерни интервал обухвата следеће:
– протеклу запремину природног гаса у радним условима;
– протеклу запремину природног гаса у стандардним условима;
– просечни притисак природног гаса;
– просечну температуру природног гаса.
4.3.3. Минимум мерених и израчунатих података за дневни мерни интервал и обрачунски период обухвата следеће:
– протеклу запремину природног гаса у радним условима;
– протеклу запремину природног гаса у стандардним условима;
– просечни притисак природног гаса;
– просечну температуру природног гаса.
4.4. Мерна опрема
4.4.1. Увод
4.4.1.1. Мерење протекле запремине природног гаса се врши континуирано помоћу мерила чије су карактеристике у складу са законом који уређује област метрологије, прописима донетим у складу са овим законом и другим прописима који утврђују техничке захтеве за мерну опрему.
4.4.1.2. Мерни уређаји морају да имају Решење о одобрењу типа.
4.4.1.3. Мерна опрема може бити: 
– примарна;
– секундарна; 
– терцијарна. 
4.4.2. Примарна мерна опрема
Примарна мерна опрема су мерила са турбином, мерила са ротационим клиповима, ултразвучна мерила и мерила са меховима.
4.4.2.1. Мерила сa турбином и мерила са ротационим клиповима
4.4.2.1.1. Мерење протекле запремине природног гаса са мерилима са турбином и ротационим клиповима се врши у складу са правилником који прописује метролошке услове за проточна мерила за запремину гаса.
4.4.2.1.2. Дозвољена релативна грешка при мерењу овим мерилима мора бити у границама прописаним од стране надлежног органа за мере и драгоцене метале тако да износи:
± 2% за Qmin ≤ Q <Qt
± 1% за Qt ≤ Q ≤ Qmax
где је:
Qt – тачка прелома дозвољене границе релативне грешке показивања мерила и зависи од величине и опсега мерила сагласно правилнику који прописује метролошке услове за проточна мерила за запремину гаса.
4.4.2.2. Ултразвучна мерила протока природног гаса
4.4.2.2.1. Ултразвучна мерила протока природног гаса се састоје од мерног тела и најмање четири пара мерних сензора.
4.4.2.2.2. Мерење протекле запремине природног гаса са ултразвучним мерилима врши се по следећим прописима и стандардима:
– ISO 17089;
– AGA 9, Measurement of Gas by Multipath Ultrasonic Meters, 1998;
– BS7965, The Selection, Instalation, Operation and Calibration of Diagonal Path Transit Time Ultrasonic Flow Meters for Industrial Gas Applications, 2000.
4.4.2.2.3. Дозвољена релативна грешка при мерењу ултразвучним мерилом мора бити у границама прописаним од стране надлежног органа за мере и драгоцене метале тако да износи:
± 2% за Qmin ≤ Q <Qt
± 1% за Qt ≤ Q ≤ Qmax 
где је:
Qt – тачка прелома дозвољене границе релативне грешке показивања мерила која зависи од величине и опсега мерила, сагласно правилнику о метролошким условима за проточна мерила за запремину гаса.
4.4.2.3. Мерило са меховима
4.4.2.3.1. Мерило са меховима је запреминско мерило протока користи се у домаћинствима и код крајњих купаца са великим осциловањем потрошње природног гаса. За покретање мехова и механизма користи се енергија природног гаса.
4.4.2.3.2. Мерење протекле запремине природног гаса са мерилом са меховима врши се по следећим прописима и стандардима:
– SRPSL.H2.100;
– DIN 3374.
4.4.2.3.3. Дозвољена релативна грешка при мерењу мерилом са меховима мора бити у границама прописаним од стране надлежног органа за мере и драгоцене метале тако да износи:
± 3% за протоке Qmin ≤ Q< 0,1 Qmax;
± 1,5% за протоке 0,1 Qmin ≤ Q ≤ Qmax.
4.4.3. Секундарна мерна опрема
4.4.3.1. Секундарна мерна опрема су: мерни претварачи диференцијалног, релативног и апсолутног притиска и мерни претварачи температуре или могу бити саставни део рачунара протока (коректора).
4.4.4. Терцијарна мерна опрема
4.4.4.1. Коректор
4.4.4.1.1. Коректор је мерна опрема са одговарајућим програмом, који прима податке из примарних и секундарних уређаја и израчунава протеклу запремину на стандардним условима, узимајући у обзир састав природног гаса чије су вредности унете у коректор као средња вредност из претходног периода.
4.4.4.1.2. При израчунавању протекле запремине природног гаса на стандардним условима користи се фактор компресибилности утврђен на основу састава природног гаса.
4.4.4.1.3. Програм коректора мора да омогући:
– лако конфигурисање и праћење рада коректора;
– архивирање свих процесних и рачунатих величина, догађаја и аларма по мерним интервалима.
4.4.4.1.4. Изведба коректора мора да испуни следеће захтеве:
– да је израђен у одговарајућој Еx изведби према степену механичке заштите IP 66 у случају рада коректора у зони опасности 1 и 2;
– да има екстерно напајање 24V DC.
4.4.4.1.5. Комуникациона опрема коректора мора да испуни следеће захтеве:
– комуникациони интерфејс за локални приступ уређају ради конфигурисања и преузимања података;
– комуникациони интерфејс према удаљеном HOST-у:
– стандардни комуникациони протоколи (Modbus RTU in TCP, Enron, DSfG-B).
4.4.4.1.6. Дозвољена релативна грешка коректора мора бити у границама прописаним од стране надлежног органа за мере и драгоцене метале тако да износи ± 1%.
4.5. Критеријуми за избор мерне опреме и мерних линија у зависности од положаја мерног места у Систему и карактеристика потрошње крајњег купца
4.5.1. У зависности од положаја мерног места у Систему, ОДС утврђује критеријуме за избор мерне опреме на улазу од произвођача природног гаса или биогаса и излазу код крајњег купца и повезаног дистрибутивног система.
4.5.2. На улазу се уграђују мерила са турбином, ултразвучна мерила или мерила са ротационим клиповима.
4.5.3. На излазу се уграђују мерила према протоку природног гаса:
– за протоке мање од 10 m3/h на радним условима мерила са меховима и температурним компензатором;
– за протоке веће од 10 m3/h, а мање од 65 m3/h на радним условима мерила са меховима и температуним компензатором и мерила са ротационим клиповима;
– за протоке веће од 65 m3/h, а мање од 400 m3/h на радним условима мерила са ротационим клиповима;
– за протоке веће од 400 m3/h, а мање од 40.000 m3/h на радним условима мерила са турбином;
– за протоке веће од 40.000 m3/h на радним условима мерила са турбином или ултразвучна мерила.
4.5.4. У зависности од протока природног гаса на улазу/излазу одређује се потребан број мерних линија.
4.5.5. Број мерних линија на улазу/излазу се одређује у зависности од осцилација протока природног гаса и максималне дневне количине природног гаса на следећи начин:
– ако једно мерило може да покрије читав опсег мерења протока природног гаса, онда се уграђује једна мерна линија;
– ако једно мерило не може да покрије читав опсег мерења протока природног гаса, онда се уграђују две или по потреби више мерних линија различитог опсега мерења;
– код станица са максималним дневним протоком већим од 0.5 мил. m3/дан обавезно се уграђује резервна линија;
– код станица са максималним дневним протоком мањим од 0.5 мил. m3/дан уграђује се резервна линија када се процени да је то неопходно за Систем.
4.5.6. У гасне станице са максималном часовном потрошњом већом од 500 m3/h или преко милион m3 годишње уграђује се опрема за аутоматско прикупљање и обраду података о потрошњи природног гаса са интервалом 24 часа или краћим.
4.5.7. У гасне станице инсталисаног капацитета већег од 5000 m3/h уграђују се опрема за даљински пренос података којим се обезбеђују подаци о:
– мерењу протока природног гаса;
– статусу положаја (отворено/затворено) улазне противпожарне славине испред гасне станице; 
– улазном притиску у гасну станицу – прикључак за трансмитер;
– температури иза сваког мерила протока и на излазу из станице;
– излазном притиску из гасне станице.
4.6. Испитивање и контрола мерне опреме
4.6.1. Испитивање мерне опреме на Систему, пре уградње и током рада, врше представници овлашћене метролошке лабораторије која испуњава прописане услове и поседује решење издато од стране овлашћене институције. 
4.6.2. Испитивање мерне опреме се врши у лабораторијским условима, осим мерне бленде која се испитују на терену у радним условима.
4.6.3. Мерна опрема се може користити у комерцијалне сврхе само у случају када је жигосана од стране надлежне институције. 
4.6.4. Временски интервал периодичног оверавања мерила је прописан правилником који утврђује врсту мерила за која је обавезно оверавање.
4.6.5. Испитивање мерне опреме може бити и чешће од прописаног, а све у циљу провере исправности рада мерне опреме.
4.6.6. У случају мерне опреме DN 200 (8”) и веће, испитивање се врши једном годишње.
4.6.7. Ванредно испитивање мерне опреме може се извршити и на захтев корисника у било ком тренутку. Трошкове ванредног испитивања сноси корисник или ОДС у зависности од резултата испитивања. Ванредна контрола мерног уређаја се врши најкасније 10 дана по подношењу захтева. Захтев за контролу могу поднети ОДС, снабдевач, крајњи купац.
4.6.8. Контролу мерне опреме врши ОДС непосредно на Систему најмање једном годишње и у случају сумње у исправност приступиће се поступку испитивања.
4.6.9. У поступку контроле мерне опреме спроводе се активности контроле важности и неоштећености жигова и пломби, визуелни преглед механичке оштећености и исправности рада мерне опреме, уписивање података са мерног места (серијски бројеви, произвођач, тип и година производње мерних уређаја, ознаке жигова и сл.), и њихово упоређивање са постојећим подацима и друго.
4.7. Обрада мерних података
4.7.1. База мерних података
4.7.1.1. ОДС води базу мерних података коју чини база података о обрачунском мерном месту, база података о мерној опреми, као и базу мерних података о измереним величинама.
4.7.1.2. ОДС води базу података о обрачунским мерним местима на излазима који су места испоруке природног гаса у објекте крајњег купца. 
База података о обрачунским мерним местима садржи:
1) идентификациону ознаку сваког појединачног обрачунског мерног места које је место предаје природног гаса у објекат крајњег купца;
2) идентификационе податке о крајњем купцу природног гаса чији је објекат прикључен на систем (име и презиме, адреса/пословно име, седиште и др.); 
3) ознаку статуса у којем се налази крајњи купац (обустава/заштићени купац природног гаса и други статуси у смислу прописа);
4) идентификациони број снабдевача када крајњи купац није корисник система;
5) податке о важећем уговору о дистрибуцији и то:
– број уговора о дистрибуцији;
– трајање уговора;
6) максимална дневна потрошња природног гаса регистрована у претходној календарској години;
7) ознака категорије и групе у коју се место испоруке разврстава сагласно методологији за одређивање цене приступа систему за дистрибуцију природног гаса;
8) ознака да ли је поступак промене снабдевача у току;
9) друге податке.
4.7.1.3. База података о мерној опреми садржи:
– назив улаза/излаза преко којег се природни гас преузима/испоручује; 
– назив корисника;
– број мерних линија;
– број регулационих линија.
4.7.1.4. База података о мерној опреми садржи и спецификацију мерне опреме по свакој мерној линији која садржи следеће податке:
– јединствени фабрички број;
– назив произвођача;
– тип мерила, врста/модел;
– класа притиска;
– место уградње;
– година производње;
– година баждарења;
– информација о постојању пломбе.
4.7.1.5. У бази мерних података евидентирају се вредности прикупљене са мерне опреме, и то:
– стање бројила;
– радни притисак;
– радна температура.
4.7.1.6. База мерних података се ажурира за сваки обрачунски период.
4.7.2. Валидација података
4.7.2.1. Валидација података је провера мерних података коју врши ОДС пре њиховог уноса у базу мерних података.
4.7.2.2. Сврха валидације мерних података је да се утврди да ли су прикупљени подаци потпуни и реални.
4.7.2.3. Приликом валидације упоређују се обрачунате количине природног гаса израчунате преко коректора и мерила. Ако је разлика већа од 2% врши се додатна провера.
4.7.2.4. Приликом валидације добијени подаци се упоређују са подацима из претходног обрачунског периода, као и са подацима за исти обрачунски период у претходним годинама.
4.7.3. Корекција података
4.7.3.1. Корекција података на улазу
4.7.3.1.1. ОДС коригује невалидне мерне податке на основу процене количина, у случају када уређај није мерио количине природног гаса у одређеном периоду или је регистровање било непотпуно.
4.7.3.1.2. Процена количина (паушал) се врши према следећем редоследу, а на основу:
– података са примарне и секундарне мерне опреме са УТС-а или резервне мерне опреме, ако су за такво мерно место расположиви подаци;
– података са интерних атестираних мерила протока природног гаса;
– просечно преузетих количина природног гаса у претходним периодима, узимајући у обзир карактер потрошње;
– норматива и евиденције производних јединица, радних часова или других показатеља оператора повезаног система на улазу.
4.7.3.1.3. Процена количина (паушал) се врши најдуже за период од 90 дана од дана испостављања обрачуна.
4.7.3.2. Корекција података на излазу
4.7.3.2.1. ОДС коригује невалидне мерне податке на основу процене количина у случају када уређај није мерио количине природног гаса, или је регистровање било непотпуно, као и у другим случајевима утврђеним прописом који уређује опште услове испоруке природног гаса,
4.7.3.2.2. Процена количина (паушал) се врши према следећем редоследу, а на основу:
– података са примарне и секундарне мерне опреме са УТС-а или резервне мерне опреме, ако су за такво мерно место расположиви подаци;
– података са интерних атестираних мерила крајњих купаца, односно на основу мерења којима располаже оператор повезаног система на излазу;
– просечне испоруке количине природног гаса у претходним периодима, узимајући у обзир карактер потрошње;
– норматива потрошње и евиденције производних јединица, радних часова или других показатеља крајњих купаца;
– упоредне анализе тренда испоруке природног гаса за излазе сличних карактеристика.
4.7.3.2.3. Уколико се током испитивања и контроле мерне опреме утврди да је мерење, односно регистровање мерних података било нетачно, мерни подаци ће се заменити у бази података на основу анализе расположивих података од дана настанка неисправности и паушала утврђеног на начин прописан у 4.7.3.2.2. ОДС ће обавестити оператора повезаног система или крајњег купца о коригованим мерним подацима. Такође ће бити извршена исправка обрачуна услуге дистрибуције између ОДС-а и Корисника.
4.7.3.2.4. Процена количина (паушал) се врши најдуже за период од 90 дана од дана испостављања обрачуна.
4.8. Право приступа мерним подацима
4.8.1. ОДС је дужан да кориснику, односно крајњем купцу омогући увид у мерне податке са излаза на којем ОДС испоручује природни гас на начин да не буде нарушена поверљивост података других корисника. 
4.9. Мерна опрема за утврђивање квалитета природног гаса
4.9.1. Увод
4.9.1.1. За одређивање квалитета природног гаса користе се гасни хроматографи.
4.9.1.2. На улазима из транспортног и повезаног дистрибутивног система, ОДС користи податке о квалитету природног гаса које је обезбедио оператор транспортног система.
4.9.1.3. На улазима на којима се прикључује произвођач природног гаса који испоручује природни гас у Систем, уграђује се ПГХ.
4.9.1.4. ОДС врши ручно узорковање природног гаса на местима на којима се не примењују резултати ПГХ. Редовно узорковање се врши најмање 2 (два) пута у току гасног месеца, а ванредно у случају поремећаја и по захтеву корисника.
4.9.1.5. ОДС доставља Кориснику извештај о квалитету природног гаса издат од стране акредитоване лабораторије.
ПОГЛАВЉЕ 5. УСАГЛАШАВАЊЕ ПОСЛОВА И РАЗМЕНА ПОДАТАКА СА ОПЕРАТОРИМА ПОВЕЗАНОГ СИСТЕМА
5.1. Споразум о радном режиму на улазу у Систем
5.1.1. Систем повезаног оператора и произвођача природног гаса који је повезан, односно прикључен у тачки улаза у Систем ОДС-а састоји се од цевовода, постројења, помоћних резервоара, посуда под притиском, система катодне заштите, арматуре, мерно-регулационе опреме, система за даљински надзор, телекомуникационе мреже за потребе даљинског надзора и других уређаја и опреме, којима управља оператор повезаног транспортног система, оператор повезаног дистрибутивног система, односно произвођач природног гаса.
5.1.2. ОДС и оператор повезаног система, односно произвођач природног гаса, закључују споразум о радном режиму којим међусобно усаглашавају режиме управљања и рада система и уређују друга питања од значаја за поуздано преузимање и дистрибуцију природног гаса. 
Споразум о радном режиму садржи нарочито: 
– спецификацију опреме и уређаја на месту повезивања два система, односно месту прикључења објекта произвођача и ближе одређење локације улаза;
– техничке захтеве за размену сигнала и услове приступа сигналима за управљање;
– начин и рокове размене мерних података на месту примопредаје и других података од значаја за поуздано преузимање и дистрибуцију природног гаса;
– захтеве у погледу максималног часовног протока, минималног и максималног радног притиска на месту примопредаје које је улаз у Систем; 
– сагласност уговорних страна за приступ овлашћених лица ОДС-а уређајима и опреми за потребе очитавања мерних података, узорковања, контроле исправности уређаја и опреме од значаја за поуздану примопредају гаса на улазу у Систем ОДС-а;
– обавеза заштите комерцијално осетљивих података;
– начин обавештавања и поступања за случај настанка поремећаја рада повезаних система и у другим ванредним ситуацијама;
– и друге услове од значаја за поуздану дистрибуцију природног гаса.
5.1.3. Одредбе споразума о радном режиму се могу разликовати за различите улазе. 
5.1.4. ОДС на захтев корисника обезбеђује увид у поједине одредбе споразума о радном режиму.
5.2. Споразум о радном режиму на излазу из Система
5.2.1. Систем оператора повезаног система који је повезан у тачки излаза из Система ОДС-а састоји се од цевовода, постројења, помоћних резервоара, посуда под притиском, система катодне заштите, арматуре, мерно-регулационе опреме, система за даљински надзор, телекомуникационе мреже за потребе даљинског надзора и других уређаја и опреме којима управља оператор повезаног дистрибутивног система.
5.2.2. ОДС и оператор повезаног дистрибутивног система закључују споразум о радном режиму којим међусобно усаглашавају режиме рада и уређују друга питања од значаја за поуздану дистрибуцију и испоруку природног гаса. 
Изузетно, ОДС може закључити споразум о радном режиму и са крајњим купцем чији су објекти прикључени на Систем ОДС-а.
Споразум о радном режиму садржи нарочито: 
– спецификацију опреме и уређаја на месту повезивања два система, односно месту прикључења објекта крајњег купца и ближе одређење локације излаза;
– техничке захтеве за размену сигнала и услове приступа сигналима за управљање;
– начин и рокове обавештавања о количинама, начину и роковима размене мерних података на месту примопредаје и других података од значаја за поуздану дистрибуцију и испоруку природног гаса;
– захтеве у погледу максималног часовног протока, минималног и максималног радног притиска прописаног на месту испоруке које је излаз са Система;
– начин приступа овлашћених лица уређајима и опреми за потребе очитавања мерних података, узорковања, контроле исправности уређаја и опреме на излазу из Система ОДС-а;
– обавеза заштите комерцијално осетљивих података;
– начин обавештавања и поступања за случај настанка поремећаја у раду повезаних система и у другим ванредним ситуацијама;
– и друге услове од значаја за поуздану дистрибуцију и испоруку природног гаса.
5.2.3. Одредбе споразума о радном режиму могу се разликовати за различите излазе. 
5.2.4. ОДС на захтев корисника обезбеђује увид у поједине одредбе споразума о радном режиму.
ПОГЛАВЉЕ 6. ОДРЖАВАЊЕ
6.1. ОДС сачињава Програм одржавања тако да радови на одржавању утичу на услугу дистрибуције у што је могуће мањој мери, односно одржавање се планира тако да изазове најмање могуће умањење капацитета на улазу/излазу са Система.
6.2. ОДС доноси Програм одржавања за период 1. јул текуће до 30. јуна наредне године.
6.3. ОДС ће обавестити све кориснике и операторе повезаних дистрибутивних система на које могу утицати радови предвиђени Програмом одржавања о планираном периоду када је могуће да због одржавања испорука природног гаса буде прекинута или умањена. ОДС ће обавештење доставити најкасније до 31. марта текуће године.
6.4. Корисници и оператори повезаних дистрибутивних система којима је ОДС доставио обавештење могу ОДС-у доставити предлог алтернативних периода за извођење радова на одржавању најкасније до 20. априла.
6.5. ОДС усваја Програм одржавања најкасније до 1. маја, узимајући у обзир, колико је то могуће, предлоге корисника и оператора повезаних дистрибутивних система. 
6.6. Програм одржавања садржи радове који утичу на смањење капацитета или који узрокују прекид испоруке природног гаса, а обухватају извођење радова на прикључењу на Систем, испитивање, поправку, замену, поновно пуштање у рад, развој и проширење Система, као и припремно-завршне радове потребне за одржавање.
6.7. ОДС на својој интернет страници објављује Програм одржавања за наредну годину.
6.8. Програм одржавања садржи:
– локацију улаза/излаза на које ће утицати планирано одржавање;
– временски период у којем ће капацитети на улазу/излазу бити умањени због одржавања;
– ниво умањења расположивог капацитета;
– опис радова који ће бити извршени.
6.9. Када ОДС измени Програм одржавања дужан је да о томе обавести корисника, односно операторе повезаних дистрибутивних система кроз измену Програма одржавања, објављену на интернет страници ОДС-а и директно електронском поштом у року не краћем од 30 дана од:
– планираног почетка радова, уколико се радови врше после датума предвиђеног Програмом одржавања;
– почетка радова, уколико се радови врше пре датума предвиђеног Програмом одржавања.
6.10. ОДС је дужан да 5 (пет) радних дана пре почетка радова на одржавању обавести корисника, односно оператора повезаног дистрибутивног система о почетку радова. Корисник система је дужан да благовремено обавести крајње купце прикључене на дистрибутивни систем када ће капацитети на излазу према тим крајњим купцима бити прекинути или умањени и да копију обавештења пошаље ОДС-у.
6.11. ОДС евидентира број и трајање прекида и ограничења капацитета за сваки улаз/излаз. За улаз/излаз на коме је капацитет био умањен ОДС евидентира обим умањења капацитета.
ПОГЛАВЉЕ 7. ПРИСТУП СИСТЕМУ
7.1. Енергетски субјект, произвођач природног гаса и крајњи купац природног гаса имају право приступа Систему под условима утврђеним Законом, прописима донетим на основу Закона и Правилима.
7.2. Право на приступ систему под прописаним условима имају субјекти из тачке 7.1. који су регулисали финансијске обавезе према ОДС-у и ако су:
– имаоци важеће лиценце за обављање енергетских делатности снабдевања природним гасом или за јавно снабдевање природним гасом, издату од стране Агенције;
– произвођач природног гаса чији су објекти прикључени на излаз из Система за испоруку природног гаса за своје потребе;
– крајњи купци природног гаса чији су објекти прикључени на Систем и
– оператори повезаних дистрибутивних система на Систем ОДС-а ради набавке природног гаса за надокнаду губитака.
7.3. Да би приступио Систему, субјект из тачке 7.1, дужан је да закључи уговор о приступу систему за дистрибуцију природног гаса (у даљем тексту: уговор о приступу) са ОДС-ом.
7.4. Субјект из тачке 7.1. који планира да приступи Систему, подноси ОДС-у захтев за приступ систему најкасније 21 (двадесетједан) дан пре почетка дистрибуције природног гаса.
7.5. Захтев за приступ садржи нарочито:
– податке о подносиоцу захтева (пословно име, седиште, матични број, порески идентификациони број, овлашћено лице за предају и пријем поднеска);
– број лиценце, када је подносилац захтева енергетски субјект;
– ознаку и назив дистрибутивне гасне мреже (у даљем тексту: ДГМ) на којој се захтева приступ ради дистрибуције природног гаса, назив/локација улаза у ДГМ и списак излаза са ДГМ на којима се захтева испорука у објекте крајњих купаца. Када се захтева приступ на две или више ДГМ, подносилац захтева излазе групише по ДГМ;
– ознаку излаза са транспортног система са ког се предаје природни гас на улазу у дистрибутивни систем, период за који је уговорен транспорт;
– датум почетка испоруке;
– податке о планираним количинама и динамици преузимања и испоруке по месецима и
– максимални часовни проток улаза и излаза.
7.6. Подносилац захтева уз захтев подноси:
– извод о регистрацији привредног субјекта Агенције за привредне регистре;
– важеће решење о издавању лиценце за обављање енергетске делатности снабдевања или јавног снабдевања када је подносилац захтева снабдевач природног гаса, односно лиценце за дистрибуцију и управљање дистрибутивним системом за природни гас када је подносилац захтева оператор повезаног дистрибутивног система;
– уговоре о продаји природног гаса закључене са крајњим купцима и
– писмено овлашћење подносиоца за лице овлашћено за предају и пријем поднесака. 
7.7. Ако ОДС по пријему захтева утврди да захтев има формалне недостатке који спречавају даље поступање, ОДС ће позвати подносиоца захтева да недостатке захтева отклони у року од 5 (пет) гасних дана уз упозорење на последице пропуштања остављеног рока.
7.8. Уколико подносилац захтева у остављеном року не отклони формалне недостатке захтева, сматраће се да захтев није ни поднео, о чему ће ОДС донети закључак о одбацивању захтева.
7.9. Када снабдевач или јавни снабдевач подноси захтев за приступ ради испоруке природног гаса за једног или више крајњих купаца које у том тренутку снабдева други снабдевач по уговору о продаји природног гаса са потпуним снабдевањем, ОДС решава о захтеву за приступ тек пошто за ова места испоруке спроведе поступак по посебном захтеву који му је поднет у складу са правилима о промени снабдевача. 
7.10. ОДС одбија приступ систему када утврди да нема услова за приступ из разлога прописаних Законом и у том случају ће ОДС у решењу које доноси образложити разлоге одбијања приступа.
7.11. Уредан и благовремен захтев за приступ сматра се понудом за закључење уговора о приступу дистрибутивном систему.
7.12. Када утврди испуњеност прописаних услова за приступ Систему, ОДС доставља подносиоцу уредног захтева уговор о приступу потписан од стране ОДС-а и захтев за доставу средства обезбеђења плаћања за приступ Систему или уплату аванса.
7.13. Подносилац захтева је дужан да достави ОДС-у потписан уговор о приступу и средство обезбеђења плаћања за приступ Систему или изврши уплату аванса, најкасније 3 (три) радна дана пре почетка испоруке природног гаса.
7.14. Ако корисник не достави средство обезбеђења плаћања за приступ Систему или не изврши уплату аванса у року из тачке 7.13., сматра се да је одустао од уговора о приступу пре почетка његовог извршења. 
7.15. Уговором о приступу ОДС и корисник уговарају међусобна права и обавезе које настају поводом приступа Систему ради дистрибуције природног гаса.
7.16. ОДС се уговором о приступу обавезује да одређену количину природног гаса преузме на месту улаза у дистрибутивни систем и за корисника испоручи на уговореном месту излаза, а корисник се обавезује да услугу приступа систему плаћа ОДС-у сво време трајања уговора у износу који ОДС обрачунава применом акту који доноси у складу са Законом и методологијом за одређивање цене приступа дистрибутивном систему за природни гас.
7.17. Право приступа дистрибутивном систему корисник има за време важења уговора о приступу који се закључује, по правилу, на неодређено време.
7.18. Уговором о приступу ОДС и корисник уговарају испоруку природног гаса на излазима са Система који могу бити:
– места предаје у објекат крајњег купца и
– места повезивања са дистрибутивним системом на ком ОДС испоручује природни гас кориснику ради његове даље предаје у систем оператора повезаног дистрибутивног система.
7.19. Уговорени излаз са Система је сваки излаз који је корисник у захтеву за приступ означио као место испоруке, а који је ОДС прихватио и навео на списку излаза који чини прилог и саставни део уговора о приступу.
7.20. Списак излаза нарочито садржи:
– идентификационе податке крајњег купца (име и презиме/пословно име, адреса/седиште);
– идентификационе податке о месту испоруке на којем се захтева испорука природног гаса крајњем купцу и
– идентификација МРС и локација излаза који је место повезивања са повезаним дистрибутивним системом.
7.21. Корисник је дужан да за време трајања уговора о приступу благовремено обавештава ОДС о свим променама податка наведеним у списку излаза, укључујући и обавештење о престанку уговора о продаји природног гаса крајњем купцу.
Обавештење о промени података корисник доставља ОДС-у најкасније у року од 8 (осам) дана од дана настанка или сазнања за промену. По пријему обавештења ОДС ажурира списак излаза о чему обавештава корисника. 
7.22. Корисник који има важећи уговор о приступу подноси ОДС-у захтев за приступ за ново место испоруке за случај закључења уговора о продаји са новим крајњим купцем. Након што ОДС утврди испуњеност прописаних услова за приступ систему, ажурира списак излаза и доставља обавештење о промени података на списку излаза у прописаном року, чиме се уговор о приступу сматра измењеним.
7.23. ОДС ажурира списак излаза за време важења уговора о приступу о чему обавештава корисника када промену података на списку излаза спроводи по основу извршења прописаних овлашћења и то:
– престанка уговора о продаји природног гаса због промене снабдевача извршене на захтев крајњег купца сагласно правилима која уређују промену снабдевача;
– искључења крајњег купца из разлога прописаних Законом и прописима донетим на основу Закона; 
– истека прописаног рока у ком купац губи право на резервно снабдевање, остварује право на јавно и резервно снабдевање у смислу Закона.
7.24. Ризик предатог природног гаса прелази на ОДС у тренутку преузимања на месту улаза у Систем, а престаје тренутком испоруке за корисника на излазу из Система.
7.25. ОДС има право да у ДГМ са више улаза од којих је барем један улаз место прикључења произвођача природног гаса, уговори захтеве квалитета за природни гас који се предаје на улазима сагласно Поглављу 8 ових Правила.
7.26. ОДС не одговара за поузданост испоруке природног гаса за случај прекида насталог деловањем више силе, дејства трећих лица, извођења најављених планираних радова на изградњи и одржавању Система у смислу Правила или предузимања мера ограничења испоруке за случај опште несташице природног гаса.
7.27. Остале обавезе у погледу приступа ближе су утврђене у Моделу уговора о приступу систему за дистрибуцију природног гаса који је дат у Прилогу 3 и чини саставни део Правила.
ПОГЛАВЉЕ 8. ПРИТИСАК И КВАЛИТЕТ ПРИРОДНОГ ГАСА
8.1. Природни гас који се преузима на улазима и испоручује на излазима из Система мора да испуни услове у погледу притиска, састава, топлотне вредности, Wоbbе индекса и других својстава природног гаса утврђених прописима и Правилима.
8.2. Природни гас који се преузима на улазима и испоручује на излазима не сме да садржи чврсте нечистоће, смолу или супстанце које производе смолу и течности као што су угљоводоници, кондензати, гликоли, вода и слично.
8.3. Природни гас који је преузет на улазу, односно испоручен на излазу се сматра хомогеном запремином, односно сматра се да је природни гас који је одређеног дана ОДС преузео на улазу, односно испоручио на излазу истог квалитета за све кориснике на том улазу, односно излазу.
8.4. Када ОДС није у могућности да испуни уговорене обавезе по питању притиска, количина и квалитета природног гаса на улазу о томе ће обавестити све кориснике на том улазу.
8.5. Притисак природног гаса који се преузима на улазу не сме бити већи од 16 bar, а утврђује се споразумом о радном режиму са оператором повезаног система или произвођачем природног гаса.
8.6. Притисак природног гаса који се испоручује на излазу утврђује се споразумом о радном режиму са оператором повезаног система, односно решењем којим се одобрава прикључење објекта крајњег купца.
8.7. ОДС се обавезује да, у складу са Правилима и уговором о приступу, обезбеди испоруку природног гаса на излазу истоветног квалитета који је преузео на улазу из транспортног система. У том случају ОДС не одговара за квалитет нити за евентуалну штету насталу испоруком природног гаса на излазима из ДГМ.
Оператор транспортног система (у даљем тексту: ОТС) у погледу хемијских и других својстава природног гаса узоркује, утврђује и прати квалитет природног гаса који испоручује у Систем у складу са правилима о раду транспортног система.
8.8. ОДС се Правилима и уговором о приступу обавезује да на улазима у ДГМ Зобнатица, Кањижа и Хајдуково преузме природни гас са домаћих гасних поља ако његова хемијска и друга својства одговарају захтевима квалитета прописаним у Прилогу 2 који чини саставни део Правила, као и да на уговореним излазима са ових ДГМ испоручи природни гас најмање истог квалитета.
8.9. ОДС има право да у складу са Правилима прекине преузимање природног гаса на улазима ако утврди да одступа од квалитета који је прописан у Прилогу 1, односно да прекине преузимање природног гаса на улазима у ДГМ Зобнатица, Кањижа и Хајдуково ако утврди да одступа од квалитета који је прописан у Прилогу 2. 
8.10. ОДС одговара за штету ако квалитет испорученог природног гаса на излазима одступа од квалитета природног гаса који је предат на улазу у Систем.
8.11. Корисник, односно оператор повезаног дистрибутивног система има право да у складу са Правилима прекине преузимање природног гаса на излазима ако утврди да одступа од квалитета који је прописан у Прилогу 1, односно да прекине преузимање природног гаса на излазима на ДГМ Зобнатица, Кањижа и Хајдуково ако утврди да одступа од квалитета који је прописан у Прилогу 2.
8.12. Утврђује се пенал за неодговарајући квалитет природног гаса (у даљем тексту: пенал) у случају да Wоbbе индекс одступа од вредности прописаних у Прилогу 1, односно Прилогу 2 Правила за ДГМ које имају истовремено улазе и са транспортног система и са домаћих гасних поља, а имају више од једног корисника на тој ДГМ. 
8.13. ОДС има право да обрачуна кориснику пенал ако је доњи Wоbbе индекс природног гаса који је корисник предао на улазу у ДГМ изван опсега утврђеног у Прилогу 1, односно за ДГМ Зобнатица, Кањижа и Хајдуково у Прилогу 2 Правила.
8.14. Корисник има право да обрачуна ОДС-у пенал ако је доњи Wоbbе индекс природног гаса који је ОДС испоручио на излазу из ДГМ изван опсега утврђеног у Прилогу 1, односно за ДГМ Зобнатица, Кањижа и Хајдуково у Прилогу 2 Правила.
8.15. Износ пенала се обрачунава за сваки дан када је дошло до одступања на следећи начин:
– када је одступање од дозвољених граница доњег Wоbbе индекса мање или једнако од 5%, према формули:
ПУ1 = 0,1 * НЦГ * КПГ1
– када је одступање од дозвољених граница доњег Wоbbе индекса веће од 5%, а мање или једнако од 10%, према формули: 
ПУ2 = 0,2 * НЦГ * КПГ2
– када је одступање од дозвољених граница доњег Wоbbе индекса веће од 10%, према формули: 
ПУ3 = 0,5 * НЦГ * КПГ3
где су: 
ПУ1, ПУ2, ПУ3, – износ пенала у динарима;
НЦГ – неутрална цена природног гаса (у динарима/Sm3) за гасни месец у ком је утврђена предаја/испорука природног гаса неодговарајућег квалитета.
КПГ1, КПГ2, КПГ3 – количина природног гаса неодговарајућег квалитета са одступањем које је: КПГ1 – мање или једнако 5%, КПГ2 – веће од 5% а мање или једнако 10%, КПГ3 – веће од 10%, у Sm3;
8.16. Ако на улазу постоји више корисника, КПГ1, КПГ2 и КПГ3 за сваког корисника се одређују пропорционално количинама природног гаса које су утврђене за сваког корисника за тај дан.
8.17. Ако на излазу постоји више корисника, КПГ1, КПГ2 и КПГ3 се за сваког корисника одређују пропорционално количинама природног гаса које су утврђене за сваког корисника за тај дан.
Уз обрачун пенала ОДС кориснику доставља и пратећу документацију која садржи податке о:
– улазу и дану у којем је утврђена предаја природног гаса чији квалитет одступа од захтева из Прилога 1, односно Прилога 2 Правила;
– укупној количини неодговарајућег природног гаса предатој на улазу у ДГМ и документацију на основу које је утврђено да је природни гас неодговарајућег квалитета.
8.18. ОДС има право и да захтева накнаду штете насталу на Систему у складу са законом ако је штета настала услед предаје природног гаса неодговарајућег квалитета на улазу у Систем.
ПОГЛАВЉЕ 9. УТВРЂИВАЊЕ И КОРЕКЦИЈА ДНЕВНИХ КОЛИЧИНА ПРИРОДНОГ ГАСА ПО КОРИСНИЦИМА
9.1. Увод
9.1.1. ОТС, произвођач природног гаса и оператор повезаног дистрибутивног система који испоручују природни гас у дистрибутивни систем, достављају ОДС-у податке о дневним количинама природног гаса на улазу у дистрибутивни систем ОДС-а.
9.1.2. ОДС је дужан да утврди дневне количине природног гаса које су испоручене на сваком излазу. 
9.1.3. За излазе са дневним мерењем ОДС утврђује дневне количине на основу очитаног стања на мерној опреми.
9.1.4. За излазе без дневног мерења ОДС утврђује дневне количине на начин прописан у потпоглављу 9.2.
9.1.5. За излаз према повезаном дистрибутивном систему, ОДС утврђује дневне количине природног гаса и распоређује их по корисницима на основу података достављених од стране оператора повезаног дистрибутивног система на излазу.
9.1.6. ОДС утврђује дневне количине природног гаса по корисницима на сваком улазу.
9.2. Правило за утврђивање дневне количине природног гаса на излазу без дневног мерења
9.2.1. Утврђивање температуре ваздуха
9.2.1.1. За утврђивање дневних количина природног гаса на излазу без дневног мерења користи се обрачунска температура ваздуха.
9.2.1.2. Стварна температура за одређен дан означава стварну просечну дневну температуру ваздуха изражену у оC, утврђену од стране Републичког хидрометеоролошког завода Србије, а коју објављује ОТС.
9.2.1.3. Обрачунска температура је једнака стварној температури ако је стварна температура за одређен дан мања од 15 оC. Ако је стварна температура за одређен дан већа или једнака 15 оC, обрачунска температура за потребе утврђивања дневних количина природног гаса на излазу без дневног мерења је 15 оC.
9.2.2. Израчунавање дневне испоручене количине природног гаса на излазу
9.2.2.1. Просечна дневна количина природног гаса за обрачунски период је количник количине природног гаса у обрачунском периоду и броја дана у обрачунском периоду.
9.2.2.2. Дневна количина природног гаса испоручена на излазу се утврђује за сваки дан за сваки излаз без дневног мерења, на основу просечне дневне количине природног гаса и температуре ваздуха по данима.
9.2.2.3. За излазе чија места испоруке припадају типском прикључку одређивање дневних количина природног гаса се утврђује сумарно.
9.2.2.4. Ако је просечна дневна количина природног гаса у обрачунском периоду за који се утврђују дневне количине мања од просечне дневне количине у гасном месецу јулу који претходи обрачунском периоду, као и за месеце мај, јун, јул, август и септембар, дневне количине природног гаса у обрачунском периоду су једнаке за сваки дан и израчунавају се као количник количина природног гаса у обрачунском периоду и броја дана у обрачунском периоду.
9.2.2.5. За случајеве који нису обухваћени тачком 9.2.2.4. дневне количине природног гаса у обрачунском периоду се израчунавају према формули:
ДКи = (УК – БД * КЈ/31 ) * (15 °С - ОТи)/ Σ( 15 °С - ОТи ) + КЈ/31
где су:
ДКи – дневне испоручене количине на излазу за гасни дан и (у Sm3);
УК – укупна количина природног гаса испоручена у обрачунском периоду на излазу без дневног мерења (у Sm3);
БД – број дана у обрачунском периоду;
КЈ – количина природног гаса испоручена у последњем гасном месецу јулу који претходи обрачунском периоду на излазу без дневног мерења (у Sm3);
ОТи – oбрачунска температуре за Дан и (у °С);
Σ (15 °С – ОТи) – збир вредности [15°С – ОТи] за све гасне дане у обрачунском периоду(у °С).
9.3. Правило за утврђивање дневне количине природног гаса по корисницима за излаз
9.3.1. Уколико је на излазу са дистрибутивног система крајњи купац, произвођач природног гаса или дистрибутивни систем на којем је један корисник, све количине природног гаса се утврђују за тог корисника.
9.3.2. Aкo на излазу има више корисника, ОДС утврђује дневне количине природног гаса на излазу по корисницима, на основу података о испорученим количинама природног гаса које доставља оператор повезаног дистрибутивног система на излазу, односно крајњи купац који има више корисника.
9.3.3. Оператор повезаног дистрибутивног система на излазу је дужан да достави ОДС-у информацију о расподели количина природног гаса по корисницима на излазу, за сваки гасни дан на коме ОДС врши испоруку.
9.3.4. Уколико оператор повезаног дистрибутивног система на излазу не достави ОДС-у информацију о расподели количина за сваки гасни дан, за претходни гасни месец у року одређеном у тачки 9.5.4., ОДС расподељује укупне дневне количине пропорционално уговореним капацитетима за тај гасни месец.
9.3.5. ОДС доставља за сваки гасни дан свим корисницима извештај о расподели дневне количине природног гаса за одређени излаз који садржи податке о:
– излазу;
– гасном дану;
– укупној дневној количини природног гаса, испорученој из Система на том излазу;
– дневној количини природног гаса за тог корисника, на том излазу.
9.3.6. Дневна количина природног гаса испоручена на излазу са више корисника једнака је суми дневних количина природног гаса распоређених по корисницима на том излазу.
9.3.7. Излазне корисникове дневне количине природног гаса представљају збир свих количина природног гаса које су распоређене на корисника на свим излазима. 
9.4. Правило за утврђивање дневне количине природног гаса по корисницима за улаз
9.4.1. Дневне количине природног гаса корисника на улазу су једнаке дневним количинама природног гаса тог корисника на излазу, изузев корисника који снабдева ОДС природним гасом за надокнаду губитака. Количине природног гаса за корисника који снабдева ОДС природним гасом на том улазу једнаке су разлици укупних количина природног гаса на том улазу и количина утврђених за све остале кориснике на том улазу. Уколико корисник који снабдева ОДС природним гасом, истовремено снабдева природним гасом и крајње купце на дистрибутивном систему, дневне количине природног гаса за крајње купце на улазу су једнаке дневним количинама природног гаса за те крајње купце утврђене на излазима, тако да су количине природног гаса за потребе ОДС-а на улазу разлика између укупних количина природног гаса на улазу и на излазу. Разлика може бити позитивна и негативна. Уколико је разлика позитивна, корисник који снабдева ОДС продаје ОДС-у природни гас. Уколико је разлика негативна, корисник који снабдева ОДС купује природни гас од ОДС-а.
9.4.2. Када дистрибутивни систем има више корисника, дневне количине природног гаса по корисницима се утврђују за сваку ДГМ.
9.4.3. ДГМ може имати више улаза:
– из транспортног система;
– из повезаног дистрибутивног система;
– из транспортног система и произвођача природног гаса/биогаса;
– од произвођача природног гаса.
9.4.4. Када ДГМ има улаз само из транспортног система, дневне количине природног гаса по кориснику на улазу у ДГМ су једнаке суми дневних излазних количина природног гаса, по кориснику на тој ДГМ, изузев корисника који снабдева ОДС природним гасом за надокнаду губитака. Количине за корисника који снабдева ОДС природним гасом се одређују на начин описан у тачки 9.4.1. Када ДГМ има два или више улаза из транспортног система, ти улази се сматрају као један, односно количине природног гаса се сабирају по свим улазима у једну ДГМ.
9.4.5. Када ДГМ има улаз само од повезаног дистрибутивног система, дневне количине природног гаса по кориснику на улазу у ДГМ су једнаке суми дневних излазних количина природног гаса, по кориснику на тој ДГМ, изузев корисника који снабдева ОДС природним гасом за надокнаду губитака. Количине за корисника који снабдева ОДС природним гасом се одређују на начин описан у тачки 9.4.1.
9.4.6. Када ДГМ има улаз из транспортног система и од произвођача природног гаса, дневне количине природног гаса по кориснику на улазу у ДГМ из транспортног система су једнаке разлици суме дневних излазних количина природног гаса по кориснику на тој ДГМ и дневних количина испоручених у ДГМ од произвођача природног гаса за тог корисника. Ако произвођач природног гаса испоручује природни гас у ДГМ за више корисника, дневне количине природног гаса по корисницима се утврђују на основу обавештења произвођача природног гаса.
Количине за корисника који снабдева ОДС природним гасом се одређују на начин описан у тачки 9.4.1.
9.4.7. Када ДГМ има улаз само од произвођача природног гаса, дневне количине природног гаса по кориснику на улазу у ДГМ су једнаке суми дневних излазних количина природног гаса, по кориснику на тој ДГМ, изузев корисника који снабдева ОДС природним гасом за надокнаду губитака. Количине за корисника који снабдева ОДС природним гасом се одређују на начин описан у тачки 9.4.1.
9.5. Израда извештаја по корисницима на улазу/излазу
9.5.1. ОДС израђује следеће извештаје о расподели дневне количине природног гаса: 
– почетни извештај или информацију;
– кориговани извештај или кориговану информацију.
9.5.2. За излаз са дневним мерењем ОДС доставља оператору повезаног дистрибутивног система на излазу податак о укупно испорученим количинама природног гаса за претходни гасни дан на одређеном излазу најкасније до 12,00 часова текућег гасног дана.
9.5.3. За излаз без дневног мерења ОДС доставља оператору повезаног дистрибутивног система на излазу податак о укупно испорученим количинама природног гаса за сваки гасни дан претходног месеца најкасније до 12,00 часова другог дана по истеку гасног месеца.
9.5.4. Оператор повезаног дистрибутивног система на излазу доставља ОДС-у информацију о укупно испорученим количинама природног гаса на одређеном излазу, расподељеним по корисницима, за сваки гасни дан најкасније до 10,00 часова трећег дана по истеку гасног месеца.
9.5.5. Произвођач природног гаса доставља ОДС-у информацију о укупно испорученим количинама природног гаса на одређеном улазу из домаће производње, расподељеним по корисницима, за сваки гасни дан најкасније до 10,00 часова трећег дана по истеку гасног месеца.
9.5.6. На основу добијене информације, ОДС ће сачинити и доставити корисницима почетни извештај расподеле испоручених количина природног гаса по данима по корисницима за сваки излаз, најкасније до 16,00 часова четвртог дана по истеку гасног месеца.
9.5.7. Укупно испоручене дневне количине природног гаса по корисницима на излазу из почетног извештаја се користе за одређивање укупно преузете дневне количине природног гаса по корисницима на улазу на начин описан у тачки 9.4.
9.5.8. ОДС ће доставити ОТС-у информацију о расподели испоручених количина природног гаса по данима по корисницима на улазу у Систем из транспортног система, најкасније до 16,00 часова трећег дана по истеку гасног месеца.
9.5.9. ОДС ће доставити повезаном оператору дистрибутивног система на улазу Почетну информацију о расподели испоручених количина природног гаса по данима по корисницима из повезаног дистрибутивног система, најкасније до 10,00 часова трећег дана по истеку гасног месеца.
9.5.10. Корисник на одређеном излазу може да достави ОДС-у образложени приговор на расподељене количине природног гаса из почетног извештаја најкасније до 16,00 часова, петог дана по истеку гасног месеца.
9.5.11. Оператор повезаног дистрибутивног система на излазу доставља ОДС-у кориговану информацију о укупно испорученим количинама природног гаса на одређеном излазу, расподељеним по корисницима, за сваки гасни дан најкасније до 10,00 часова, шестог дана по истеку гасног месеца.
9.5.12. Произвођач природног гаса доставља ОДС-у кориговану информацију о укупно испорученим количинама природног гаса на одређеном улазу из домаће производње, расподељеним по корисницима, за сваки гасни дан најкасније до 10,00 часова шестог дана по истеку гасног месеца.
9.5.13. На основу достављеног образложеног приговора на почетни извештај, ОДС ће доставити корисницима кориговани извештај о расподели укупно испоручених количина природног гаса по корисницима на одређеном излазу, најкасније до 16,00 часова седмог дана по истеку гасног месеца.
9.5.14. ОДС ће доставити повезаном оператору дистрибутивног система на улазу кориговану информацију о расподели испоручених количина природног гаса по данима по корисницима на улазу из повезаног дистрибутивног система, најкасније до 10,00 часова шестог дана по истеку гасног месеца.
9.5.15. Уколико ОДС усвоји образложени приговор корисника, доставиће кориговану информацију на улазу у Систем ОТС-у и оператору повезаног дистрибутивног система на улазу, најкасније до 16,00 часова шестог дана по истеку гасног месеца.
9.5.16. Уколико ОДС не усвоји образложени приговор корисника или није било приговора, почетни извештај/информација на излазу/улазу сматраће се коригованим извештајем/информацијом на излазу/улазу у Систем.
9.5.17. За крајње купце са малом потрошњом почетни и коначни извештај по данима садржи сумарни податак о дневним количинама природног гаса за крајње купце са малом потрошњом, а ОДС доставља кориснику количине природног гаса за сваког крајњег купца на месечном нивоу.
9.6. Расподела дневних количина природног гаса на излазу за крајњег купца на којем има више корисника
9.6.1. За излаз према крајњем купцу који има више корисника, корисник који нема уговор о продаји природног гаса са потпуним снабдевањем је дужан да ОДС-у достави информацију о количинама природног гаса за наредни гасни дан, претходног гасног дана до 10,00 часова.
9.6.2. Када на излазу за крајњег купца има више корисника, расподељена количина природног гаса за корисника са уговором о продаји природног гаса са потпуним снабдевањем утврђује се као разлика између укупно измерене количине природног гаса на том излазу и количине природног гаса из информације корисника према ОДС-у, који немају уговор о продаји природног гаса са потпуним снабдевањем са крајњим купцем.
9.6.3. За корисника који са крајњим купцем нема уговор о продаји природног гаса са потпуним снабдевањем, дневне количине природног гаса једнаке су количинама природног гаса из информације корисника достављене ОДС-у.
9.7. Корекција дневних количина природног гаса по корисницима
9.7.1. Дневне количине природног гаса се коригују по корисницима у случају накнадно установљене неисправности мерне опреме или погрешно извршеног обрачуна количине природног гаса.
9.7.2. Корисник и ОДС имају право да у року од 90 (деведесет) дана од издавања рачуна за приступ дистрибутивном систему коригују раније утврђене количине природног гаса на одређеном излазу за одређен временски период.
9.7.3. Количина природног гаса која је утврђена у складу са потпоглављем 4.7.3. се распоређује по данима у периоду током кога је мерење било неисправно на начин прописан у потпоглављу 9.2.
9.7.4. Дневна количина природног гаса за сваког корисника за сваки дан се утврђује на начин прописан у потпоглављима 9.4. и 9.6.
9.7.5. ОДС је дужан да сачини и достави извештај за корекцију количина природног гаса свим корисницима на излазу на којем је коригована количина природног гаса.
9.7.6. Извештај за корекцију количина природног гаса садржи:
– излаз на који се односи корекција;
– дан на који се односи корекција;
– дневне количине које се коригују;
– дневне количине које се коригују, по корисницима.
9.7.7. ОДС ће услед промене количине природног гаса испоставити нови обрачун за све кориснике. 
9.7.8. Корекција дневних количина на једном улазу/излазу не проузрокује промене на другим улазима/излазима.
ПОГЛАВЉЕ 10. НАЧИН ОБРАЧУНА И ПЛАЋАЊЕ
10.1. Увод
10.1.1. Обрачун и плаћање по основу услуге дистрибуције се врши између ОДС-а и корисника.
10.1.2. ОДС врши обрачун једанпут месечно за:
– приступ систему на основу методологије којом се одређује цена приступа систему за дистрибуцију природног гаса;
– неодговарајући квалитет природног гаса на Улазу под условима из Поглавља 8.
10.1.3. ОДС израђује обавештење које садржи извештаје на дневном нивоу за количине и неодговарајући квалитет природног гаса на улазу/излазу. ОДС доставља кориснику обавештење уз рачун.
10.1.4. На основу уговора о приступу, ОДС издаје рачун кориснику за приступ систему и неодговарајући квалитет природног гаса на улазу, најкасније 10 (десетог) дана у месецу за услугу дистрибуције извршену у претходном гасном месецу. 
10.1.5. Корисник може да уложи приговор на испостављени рачун и обавештење у року од 3 (три) радна дана од дана пријема рачуна, а ОДС ће одговорити на приговор у року од 3 (три) радна дана од датума пријема приговора.
10.1.6. Корисник на основу обавештења ОДС-а, издаје рачун ОДС-у за неодговарајући квалитет природног гаса на излазу, најкасније 5 (пет) дана од датума пријема обавештења. 
10.1.7. ОДС може да уложи приговор на испостављени рачун у року од 3 (три) радна дана од дана пријема рачуна, а корисник ће одговорити на приговор у року од 3 (три) радна дана од датума пријема приговора.
10.1.8. Корисник своје обавезе према ОДС-у може да измири авансним уплатама или плаћањем рачуна уз обезбеђење одговарајућег средства обезбеђења плаћања за услугу дистрибуције. 
10.1.9. Рок за плаћање рачуна из тачака 10.1.4 и 10.1.6. је 8 (осам) дана од дана издавања рачуна.
10.1.10. Уколико корисник не плати рачун у року, ОДС ће кориснику за сваки дан кашњења обрачунати законску затезну камату.
10.1.11. Уколико корисник не плати рачун у року, ОДС доставља опомену да ће у случају неплаћања рачуна у додатном року од 5 (пет) дана, износ неплаћеног рачуна наплатити активирањем средства обезбеђења плаћања за услугу дистрибуције.
10.1.12. Уколико ОДС не плати рачун у року, корисник ће ОДС-у за сваки дан кашњења обрачунати законску затезну камату.
10.2. Авансно плаћање
10.2.1. ОДС испоставља кориснику предрачун на основу уговора о приступу најкасније 8 (осам) радних дана пре почетка гасног месеца, а корисник је дужан да предрачун плати најкасније 3 (три) радна дана пре почетка почетка гасног месеца. 
10.2.2. Износ аванса се обрачунава према формули:
ИА = 2 * Км * ТЕ
где су:
ИА – износ аванса по уговору о приступу (у динарима);
Км – максимална месечна количина у претходној години на свим постојећим местима испоруке, увећана за уговорене максималне месечне количине на новоприкљученим местима испоруке, за тог корисника (у Sm3);
ТЕ – тарифа за енергент ОДС-а израчуната у складу са методологијом за одређивање цене приступа систему која се примењује за домаћинства (у дин/Sm3).
10.2.3. ОДС не обрачунава и не плаћа камату на износ уплаћеног аванса.
10.2.4. ОДС ће вратити кориснику преостали део аванса у року од 5 (пет) дана од дана престанка важења уговора о приступу. 
10.3. Средства обезбеђења
ОДС овим правилима утврђује следећа средства обезбеђења за плаћање услуге дистрибуције:
– банкарска гаранција или
– наменски депозит.
10.3.1. Банкарска гаранција
10.3.1.1. Корисник је дужан да достави ОДС-у банкарску гаранцију издату од банке која има дозволу за рад Народне банке Србије, којом се гарантује плаћање услуге дистрибуције у складу са потпоглављем 10.1.
10.3.1.2. Банкарска гаранција за услугу дистрибуције се издаје у вредности која се обрачунава према формули:
ИБГ = 2 * Км * ТЕ
где су:
ИБГ – износ банкарске гаранције по уговору о приступу (у динарима);
Км – максимална месечна количина природног гаса у претходној години на свим постојећим местима испоруке, увећана за уговорене максималне месечне количине на новоприкљученим местима испоруке, за тог корисника (у Sm3);
ТЕ – тарифа за енергент ОДС-а израчуната у складу са методологијом за одређивање цене приступа систему која се примењује за домаћинства (у дин/Sm3).
10.3.1.3. Банкарскa гаранцијa за услугу дистрибуције треба да буде неопозивa, допуњива, безусловнa и платива на први позив са роком важности од 60 дана по завршетку године.
10.3.1.4. ОДС ће на захтев корисника вратити кориснику банкарску гаранцију у року од 5 (пет) радних дана од дана подношења захтева под условом да је измирио све своје обавезе по уговору о приступу за који је гаранција издата.
10.3.2. Наменски депозит
10.3.2.1. Корисник је дужан да депонује средства на посебном рачуну код банке која има дозволу за рад издату од стране Народне банке Србије, по основу наменског депозита за услугу дистрибуције којим се гарантује плаћање услуге дистрибуције у складу са потпоглављем 10.1.
10.3.2.2. Наменски депозит за услугу дистрибуције полаже се у вредности која се обрачунава према формули:
ИД = 2 * Км * ТЕ
ИД – износ наменског депозита по Уговору (у динарима);
Км – максимална месечна количина природног гаса у претходној години на свим постојећим местима испоруке, увећана за уговорене максималне месечне количине на новоприкљученим местима испоруке, за тог корисника (у Sm3);
ТЕ – тарифа за енергент ОДС-а израчуната у складу са методологијом за одређивање цене приступа систему која се примењује за домаћинства (у дин/Sm3).
10.3.2.3. Средства наменског депозита за услугу дистрибуције полажу се за период 60 (шездесет) дана по завршетку године. 
10.3.2.4. ОДС ће на захтев корисника ослободити корисника обавезе држања наменског депозита за услугу дистрибуције у року од 5 (пет) радних дана од дана подношења захтева под условом да је измирио све своје обавезе по уговору о приступу за који је наменски депозит положен.
10.3.2.5. Корисник, ОДС и банка закључују уговор којим ће се уредити начин полагања депозита и наплата потраживања ОДС-а по основу доспелих обавеза, по уговору о приступу.
ПОГЛАВЉЕ 11: ПРАВИЛА ТРАНСПАРЕНТНОСТИ
11.1. ОДС објављује на својој интернет страници:
– текст Правила са обрасцима захтева, План развоја, Програм одржавања и друге податке од значаја за недискриминаторан приступ Систему;
– табеларни преглед са локацијом и називима ДГМ са ознакама, локацијама и капацитетима свих улаза и излаза према другим дистрибутивним системима, као и ознакама, локацијама и капацитетима излаза, изузев излаза за крајње купце са малом потрошњом; 
– укупан број излаза за крајње купце са малом потрошњом на свакој ДГМ;
– податке о квалитету преузетог природног гаса и притиску на свим улазима. 
11.2. ОДС обезбеђује на својој интернет страници калкулатор који омогућава израчунавање цене приступа Систему.
ПОГЛАВЉЕ 12: УПРАВЉАЊЕ У УСЛОВИМА ПОРЕМЕЋАЈА
12.1. Увод
12.1.1. Постоје две врсте поремећаја:
– поремећај у раду Система;
– поремећај на тржишту.
12.1.2. Поремећај у раду Система је краткотрајни поремећај услед хаварија и других непредвиђених ситуација због којих је угрожена сигурност рада Система, као и због непредвиђених и неопходних радова на одржавању гасоводних објеката или неопходних радова на проширењу Система.
12.1.3. Поремећај на тржишту је поремећај када је угрожена сигурност снабдевања крајњих купаца због недовољне понуде на тржишту природног гаса или наступања других ванредних околности које узрокују општу несташицу природног гаса.
12.2. Поремећај у раду Система
12.2.1. За случај настанка краткотрајних поремећаја у раду Система, ОДС предузима следеће:
– преусмерава дистрибуцију природног гаса на делове ДГМ који нису захваћени поремећајем са циљем обезбеђивања снабдевања крајњих купаца;
– максимално користи природни гас из лајнпака;
– захтева од крајњих купаца, који имају могућност, да замене природни гас другим енергентом;
– спроводи прописане мере ограничења и обуставе које је ОДС утврдио у плану ограничења испоруке природног гаса, ако све претходно наведене мере није могуће реализовати или ако и поред њиховог предузимања испоруку није могуће обезбедити због насталог поремећаја.
12.2.2. ОДС ће без одлагања обавестити корисника о разлозима и трајању ограничења и прекида испоруке природног гаса када је оно непланирано и трајало је дуже од 2 (два) часа.
12.2.3. Изузетно, ОДС може без претходног обавештења ограничити или прекинути испоруку природног гаса у трајању дужем од 2 (два) часа ако је оно последица дејства више силе, хаварије и у другим непредвиђеним случајевима о чему је дужан да у најкраћем року обавести корисника.
12.2.4. ОДС води евиденцију о свим ограничењима и прекидима у испоруци природног гаса који су током године настали услед поремећаја у раду Система и њиховом временском трајању. 
12.3. Поремећај на тржишту
12.3.1. У случају када је угрожена сигурност снабдевања крајњих купаца као и за случај опште несташице природног гаса и других ванредних околности на тржишту, ОДС предузима мере утврђене планом ограничења испоруке природног гаса, сагласно редоследу ограничења испоруке.
12.3.2. ОДС, на основу плана ограничења потрошње природног гаса спроводи мере ограничења испоруке природног гаса у случају опште несташице природног гаса, након што Влада Републике Србије донесе одлуку о примени ових мера.
12.3.3. Ако корисник одбије да спроведе план ограничења испоруке природног гаса, ОДС ће кориснику ограничити или обуставити испоруку природног гаса.
12.3.4. ОДС благовремено обавештава кориснике и надлежне органе о планираним и очекиваним сметњама и прекидима у испоруци природног гаса, осим у случају када је неопходно одмах предузети мере у циљу безбедног и несметаног функционисања дела или целог Система.
ПОГЛАВЉЕ 13: ОПШТЕ ОДРЕДБЕ
13.1. Овлашћени представник
13.1.1. Сваки корисник је дужан да именује овлашћеног представника за потребе обавештавања или преписке у сврху извршавања и спровођења Правила и да о овлашћеном представнику писмено обавести ОДС-а.
13.1.2. Акт о именовању овлашћеног представника треба да садржи:
– име и презиме овлашћеног представника;
– врсту обавештења или преписке за које је овлашћен;
– датум од којег именовање ступа на снагу;
– адресу овлашћеног представника за пријем поште;
– број телефона;
– број мобилног;
– број телефакса;
– адресу електронске поште (e-mail).
13.1.3. Уколико корисник именује другог овлашћеног представника или промени врсту обавештења или преписке за коју је овлашћени представник именован, ново именовање односно промена овлашћења ступа на снагу даном пријема таквог обавештења.
13.1.4. Уколико се промене други подаци садржани у овлашћењу, корисник је дужан да о њиховој промени без одлагања обавести ОДС-а.
13.1.5. Корисник је одговоран за поступке свог овлашћеног представника.
13.2. Обавештавање и преписка
13.2.1. Предаја поднесака и достављање писмена врши се, по правилу, непосредном предајом путем достављача, преко поште или телефаксом.
13.2.2. Достављање одлуке ОДС-а донете у поступку решавања о захтеву за прикључење и приступ Систему врши се у складу са законом који уређује општи управни поступак.
13.2.3. Предаја и достављање писмена врши се радним даном.
Предаја и достављање писмена непосредно преко достављача, путем поште или телефаксом сматра се извршеним:
– уколико се достављање врши преко достављача – даном уручења писмена ОДС-у или кориснику (у даљем тексту: примаоцу), односно његовом запосленом; лице коме је писмено уручено дужно је да на копији примљеног писмена стави датум пријема, потпис и печата и да га врати достављачу;
– уколико се достављање врши преко поште – даном уручења препоручене пошиљке примаоцу;
– уколико се достављање врши телефаксом – када пошиљалац прими потврду да је акт послат.
13.2.4. Коришћење електронске поште у сврху обавештења и слања других порука и података дозвољено је уз претходни пристанак стране коме је таква врста поруке намењена.
13.2.5. Ако ОДС или корисник промене седиште, број телефона, број телефакса или адресу електронске поште, дужни су да о томе у року од 3 (три) радна дана обавесте другу страну.
13.3. Поверљивост података
13.3.1. ОДС са једне и корисник са друге стране обезбеђују тајност комерцијалних, пословних и техничких података које су обе стране размењивале у току извршавања обавеза из Закона, других прописа, Правила, укључујући и податке из уговора о приступу, као и друге податке који су му доступни.
13.3.2. Поверљивим комерцијалним, пословним и техничким податком сматрају се подаци и информације које су:
– законом, другим прописом или службеним актом заснованим на закону одређени као пословни, односно комерцијално поверљив податак;
– подаци у предмету у којем се решава о захтевима за приступ систему и захтеву за прикључење, односно жалби на одлуке ОДС донете у овим стварима, под условима утврђеним законом којим се уређује општи управни поступак;
– подаци и цели документи које корисник у извршавању обавеза из закона, прописа и Правила посебно означили као поверљив податак стављањем ознаке поверљивости.
13.3.3. Сумарни подаци не сматрају се поверљивим, као ни основне информације о раду Система, укључујући информације о поремећајима и другим ванредним околностима и подаци о оптерећењу Система које ОДС објављује у форми која не нарушава поверљивост информација корисника.
13.3.4. ОДС или корисник може открити поверљиви податак само уз претходну писмену сагласност друге стране. Писмена сагласност одређује за коју се сврху информације или подаци могу објавити.
13.3.5. Корисник може открити поверљиви податак и без претходне сагласности ОДС, само у мери која је разумно неопходна ради закључења и спровођења уговора о снабдевању крајњих купаца.
13.3.6. Не сматра се повредном тајности података уколико страна открије поверљиви података на основу захтева суда или другог државног органа, Агенције, као и кредитне или друге финансијске организације у циљу прибављања средства обезбеђења у складу са Правилима.
13.3.7. Корисник и ОДС су дужни да у периоду од 3 (три) године од престанка важења уговора о приступу, чувају тајност поверљивих података.
13.3.8. У циљу обезбеђивања техничких предуслова за извршење обавеза из уговора о приступу, ОДС има право да податке корисника који се сматрају поверљивим пословним подацима размењује са операторима повезаних система сагласно Правилима и закљученим уговорима о радном режиму између ОДС и оператора повезаног система. 
13.4. Виша сила
13.4.1. Уговорне стране се ослобађају од одговорности за потпуно или делимично неизвршење обавеза из уговора о приступу, уколико је то последица неочекиваних, непредвиђених и неизбежних догађаја који су настали након ступања уговора о приступу на снагу, и уговорна страна их није проузроковала нити је могла да их спречи (случај више силе).
13.4.2. Случајем више силе сматрају се следећи догађаји: природне катастрофе, пожари, озбиљна оштећења дистрибутивног система, рат, грађански рат, међународне санкције, акт државног органа као и друге околности који одлажу или спречавају извршавање уговора о приступу.
13.4.3. Уколико су околности више силе непосредно утицале на извршење обавеза из Уговора, рок за извршење обавеза се продужава за период деловања наведених околности.
13.4.4. Уговорна страна која услед деловања више силе не може да изврши своје уговорне обавезе, мора у писменој форми без одлагања да обавести другу уговорну страну о почетку, очекиваном трајању, престанку као и последицама деловања више силе, најкасније 5 (пет) радних дана од почетка као и од престанка деловања више силе. 
13.4.5. Уколико уговорна страна не достави благовремено обавештавање о наступању околности више силе губи право на ослобођење од одговорности због неизвршавања уговорних обавеза услед деловања више силе.
13.4.6. Уколико околности више силе нису општепознате чињенице, уговорна страна која се позива на вишу силу мора доставити другој уговорној стране доказ о деловању више силе у року од 20 (двадесет) радних дана о дана настанка околности више силе. 
13.5. Решавање спорова
13.5.1. Уколико настане спор између ОДС и корисника у извршавању уговора о приступу, ОДС и корисник ће настојати да спор реше споразумом.
13.5.2. ОДС и корисник се могу споразумети да ради решавања појединих спорних питања из уговора о приступу ангажују овлашћену институцију, акредитовану лабораторију или стручно лице одговарајуће области.
13.5.3. Уколико ОДС и Корисник настали спор не реше споразумно на начин из тачке 13.5.1. и 13.5.2. спор ће решити стварно надлежан суд уговорене месне надлежности.
13.6. Измене Правила
13.6.1. ОДС може приступити измени Правила по поднетом образложеном предлогу који оцени оправданим. 
13.6.2. Уколико ОДС не прихвати предлог за измену Правила, о разлозима неусвајања предлога обавештава подносиоца и Агенцију у року од 60 дана од дана пријема предлога. 
ПОГЛАВЉЕ 14: ПРЕЛАЗНЕ И ЗАВРШНЕ ОДРЕДБЕ
14.1. Опрема за даљински надзор на излазима капацитета већег од 5000 m3/h и на излазима према операторима повезаних дистрибутивних система ускладиће се сa захтевима из тачке 4.5.7. у року од 5 (пет) година од дана ступања на снагу Правила. 
14.2. ОДС ће у погледу постојеће опреме испунити услове као и друге техничке захтеве из Поглавља 4. у року од 5 (пет) година од дана ступања на снагу Правила.
14.3. ОДС и оператор повезаног система на улазу ће закључити споразум о радном режиму у складу са потпоглављем 5.1. у року дефинисаном у правилима рада повезаног оператора система. ОДС и оператор повезаног система на излазу ће закључити споразум о радном режиму у складу са потпоглављем 5.2. у року од 2 (две) године од дана ступања на снагу Правила.
14.4. ОДС и корисник ће обрачунавати пенал за неодговарајући квалитет природног гаса из тачке 8.15. и 8.16., почев од 1. јануара 2015. године.
14.5. ОДС ће први програм одржавања из Поглавља 6. донети најкасније 1. маја 2015. године.
14.6. Правила се, по добијању сагласности Агенције, објављују у „Службеном гласнику Републике Србије” и ступају на снагу осмог дана од дана објављивања.
Број 01-04-19/15-4 
У Новом Саду, 27. новембра 2014. године
Председник Надзорног одбора ЈП „Србијагас” Нови Сад,
Миливоје Милетић, с.р.
Прилог 1
Wоbbе-ов индекс 42 – 46 МЈ/m³.
Својства природног гаса на Улазима и излазима са дистрибутивног система морају бити у складу и са следећим вредностима:




Својства природног гаса на улазу




Хемијски састав


Садржај сумпора


 


 




метан C1


етан C2


пропан C3, бутан C4 ...


азот+угљен-диоксид


водоник-сулфид


сумпор из меркаптана


сумпор укупно


Тачка росе воде


Доња топлотна вредност




мин. 90 молска процента


макс. 4 молска процента


макс. 2 молска процента


макс. 5 молска процента


макс. 5 mg/ m³


макс. 5,6 mg/ m³


макс. 20 mg/ m³


- 5 ° C (на 40 bar g)


33.500 + / - 1000 kJ/ 




Прилог 2
Wоbbе-ов индекс за улазе из СГС Бачка Топола и СОС Палић 41 – 46 МЈ/m3, а за СС-11 Велебит 37 – 41 МЈ/m3.
Својства природног гаса на улазу морају бити у складу и са следећим вредностима:




Редни број


Назив ДГМ


Назив улаза са домаћег гасног поља


Својства природног гаса на улазу




Хемијски састав


Садржај сумпора


 


 




метан C1


етан C2


пропан C3, бутан C4 ...


азот+угљен-диоксид


водоник--сулфид


сумпор из меркаптана


сумпор укупно


Тачка росе воде


Доња топлотна вредност




1


ДГМ Зобнатица


СГС Бачка Топола


мин. 90 молска процента


макс. 4 молска процента


макс. 2 молска процента


макс. 5 молска процента


макс. 5 mg/ m³


макс. 5,6 mg/ m³


макс. 20 mg/m³


- 5 ° C (на 40 bar g)


мин 31.500 kJ/m³




2


ДГМ Кањижа


СС-1 Велебит


мин. 83,5 молска процента


макс. 4 молска процента


макс. 2 молска процента


макс. 12,2 молска процента


макс. 5 mg/ m³


макс. 5,6 mg/ m³


макс. 20 mg/m³


- 5 ° C (на 40 bar g)


мин 31.110 kJ/m³




3


ДГМ Хајдуково


СОС Палић


мин. 84 молска процента


макс. 4 молска процента


макс. 7 молска процента


макс. 5 молска процента


макс. 5 mg/ m³


макс. 5,6 mg/ m³


макс. 20 mg/m³


- 5 ° C (на 40 bar g)


мин 32.000 kJ/m³




Прилог 3
Јавно предузеће „Србијагас” Нови Сад, Народног фронта бр.12, кога заступа генерални директор _____________________, матични број 20084600, ПИБ 104056656, као оператор дистрибутивног система (у даљем тексту: ОДС)
и
________________________________________________, кога заступа директор _______________________, матични број ______________, ПИБ ____________ ( у даљем тексту: Корисник)
(у даљем тексту заједнички: уговорне стране)
МОДЕЛ УГОВОРА О ПРИСТУПУ СИСТЕМУ ЗА ДИСТРИБУЦИЈУ ПРИРОДНОГ ГАСА
Опште одредбе
Члан 1.
Уговорне стране овим уговором сагласно констатују да је: 
1) Корисник упознат са прописаним условима приступа дистрибутивном систему природног гаса који су, у складу са законом који уређује област енергетике (у даљем тексту: Закон) и Правилима о раду дистрибутивног система природног гаса ОДС-а (у даљем тексту: Правила), ближе уређени овим уговором и да прихвата њихову пуну примену, као и да се обавезује да ће за случај измене услова приступа дистрибутивном систему у току важења овог уговора на писмени позив ОДС-а приступити његовом усклађивању;
2) Корисник за потребе снабдевања крајњих купаца, а на основу закључених уговора о продаји природног гаса, поднео ОДС-у уредан захтев за приступ дистрибутивном систему природног гаса бр. _______ од __________. године, чиме је учинио понуду ОДС- у за закључење овог уговора коју је ОДС прихватио, пошто је утврдио испуњеност прописаних услова за приступ, о чему је Корисник обавештен достављањем овог уговора потписаног од стране ОДС-а.
Предмет уговора
Члан 2.
Овим уговором уговорне стране уређују, у складу са Законом, другим прописима и Правилима, међусобна права и обавезе које настају поводом дистрибуције природног гаса. 
ОДС се овим уговором обавезује да одређену количину природног гаса преузме на улазу у дистрибутивни систем и за Корисника испоручи на уговореном месту/местима излаза са дистрибутивног система, а Корисник се обавезује да ОДС-у плати накнаду за приступ дистрибутивном систему за природни гас (у даљем тексту: услуга дистрибуције природног гаса) у износу који ОДС обрачуна применом акта који доноси у складу са Законом и методологијом за одређивање цене приступа систему за дистрибуцију природног гаса. 
Члан 3.
Уговорено место излаза у смислу члана 2. овог уговора је свако место испоруке природног гаса са дистрибутивног система ОДС-а које је Корисник означио у поднетом захтеву за приступ, а ОДС прихватио, и које је на Списку излаза уговорено као место на ком се ОДС обавезује да за Корисника испоручује природни гас: 
1) у објекте крајњих купаца које Корисник снабдева у складу са закљученим уговорима о продаји природног гаса када су објекти прикључени на систем ОДС-а; 
и/или
2) на МРС која је место повезивања са системом оператора повезаног дистрибутивног система на којој Корисник преузима природни гас ради испоруке крајњим купцима чији су објекти прикључени на систем суседног оператора дистрибутивног система.
Списак излаза из става 1. овог члана дат је у прилогу и чини саставни део овог уговора.
Права и обавезе уговорних страна
Члан 4.
Уговорне стране су сагласне да ОДС има право да: 
1) Кориснику наплати услугу дистрибуције природног гаса обрачунату на основу акта који ОДС доноси у складу са Законом и методологијом за одређивање цене приступа систему за дистрибуцију природног гаса; 
2) активира средство обезбеђења плаћања ако Корисник не измири у року доспеле обавезе за услугу дистрибуције природног гаса;
3) обустави испоруку природног гаса Кориснику, када је Корисник крајњи купац, због неплаћања доспелих обавеза или других разлога прописаних Законом и прописима донетим на основу Закона;
4) у складу са прописима и овим уговором, ограничи односно прекине испоруку природног гаса:
– за случај извођења планираних радова на редовном одржавању дистрибутивног система у смислу Правила; 
– због потребе предузимања утврђених мера за случај краткотрајних поремећаја услед хаварија и других непредвиђених ситуација због којих је угрожена сигурност рада система, као и наступања опште несташице или других ванредних околности сагласно прописима; 
– ако Корисник преда природни гас у дистрибутивне гасне мреже из Поглавља 8. Правила чији квалитет одступа од карактеристика које се сматрају уговореним а које су прописане у Прилогу 1/Прилогу 2 Правила; 
5) Кориснику обрачуна пенал за неодговарајући квалитет природног гаса, под условима из Поглавља 8. Правила када доњи Wоbbе индекс природног гаса који је предат у дистрибутивну гасну мрежу одступа од граница прописаних у Прилогу 1/Прилог 2 Правила. 
Члан 5.
ОДС се овим уговором обавезује да:
1) Кориснику обезбеди приступ дистрибутивном систему ради предаје и испоруке природног гаса на уговореним излазима како су они наведени на последњем ажурираном Списку излаза;
2) ажурира Списак излаза ради измене уговора у смислу члана 12. а у вези са чланом 3. овог уговора, и то:
– по основу прихватања благовремено достављене понуде Корисника за измену овог уговора због престанка уговора о продаји са крајњих купцем, промене података о месту излаза, усвајања захтева Корисника за приступ систему за новоприкљученог крајњег купца, усвајања захтева Корисника за приступ систему за потребе снабдевања крајњег купца који мења снабдевача;
– мимо захтева крајњег купца, по основу вршења прописаних овлашћења која ОДС има по Закону и прописима донетим на основу Закона (искључење крајњег купца, обустава испоруке природног гаса крајњем купцу и сл.) или ажурирањем Списка излаза по сили Закона (губитак права на резервно снабдевање, остваривање права на јавно снабдевање);
3) Кориснику обезбеди мерне податке за сваки гасни дан током трајања овог уговора у складу са Правилима;
4) достави Кориснику извештај о квалитету природног гаса; 
5) обавести Корисника када није у могућности да испуни уговорену обавезу по питању притиска, количине и квалитета природног гаса;
6) на улазу у дистрибутивну гасну мрежу из поглавља 8. Правила преузима природни гас само ако његов квалитет одговара захтевима прописаним у Прилогу 1/Прилогу 2 Правила и да на уговореним излазима са ових дистрибутивних гасних мрежа испоручује природни гас чији квалитет не одступа од карактеристика природног гаса прописаних у Прилогу 1/2 Правила;
7) Кориснику плати пенал за неодговарајући квалитет природног гаса, под условима из поглавља 8. Правила, за случај да на уговореним местима излаза из дистрибутивних мрежа из поглавља 8. Правила доњи Wоbbе индекс природног гаса одступа од граница прописаних у Прилогу 1/Прилогу 2 Правила.
ОДС има и друга права и обавезе утврђене Законом, другим прописима, као и Правилима.
Члан 6.
Уговорне стране су сагласне да Корисник има право да: 
1) ОДС-у на улазу у дистрибутивни систем предаје природни гас ради његове испоруке до уговорених места излаза за сво време важења овог уговора; 
2) захтева промене на Списку излаза на начин прописан Правилима у циљу измене овог уговора;
3) буде обавештен о количинама и квалитету природног гаса који ОДС испоручује на уговореним излазима;
4) буде обавештен о количинама и квалитету природног гаса који је на улазу у дистрибутивни систем предао када је улаз место прикључења произвођача природног гаса на систем ОДС-а;
5) захтева обуставу испоруке крајњем купцу који није измирио своје обавезе према Кориснику из уговора о продаји природног гаса;
6) обрачуна ОДС-у пенал за неодговарајући квалитет природног гаса за случај да доњи Wоbbе индекс испорученог природног гаса на уговореним местима излаза из дистрибутивних мрежа из поглавља 8. Правила одступа од граница прописаних у Прилогу 1/Прилогу 2 Правила.
Члан 7.
Овим уговором Корисник се обавезује да:
1) плати ОДС-у накнаду за услугу дистрибуције природног гаса обрачунату на основу акта који доноси ОДС у складу са Законом и методологијом за одређивање цене приступа систему за дистрибуцију природног гаса за сво време трајања овог уговора, без обзира да ли је користио услугу дистрибуције природног гаса;
2) по претходном налогу ОДС-а, ограничи или прекине предају природног гаса на улазу и/или преузимање на излазу из разлога утврђених у члану 4. тачка 4) овог уговора;
3) обавести ОДС о свим променама које су настале на страни Корисника након закључења овог уговора;
4) обезбеди средства обезбеђења плаћања за сво време важења овог уговора; 
5) обавештава ОДС за време трајања овог уговора о свим променама података наведеним у Списку излаза, укључујући и обавештење о престанку уговора о продаји природног гаса крајњем купцу, најкасније у року од 8 (осам) дана од дана настанка или сазнања за промену података;
6) на улазу у дистрибутивне мреже из Поглавља 8. Правила предаје природни гас карактеристика прописаних у Прилогу1/Прилогу 2 Правила;
7) плати ОДС-у пенал за неодговорајући квалитет природног гаса за случају да доњи Wоbbе индекс предатог природног гаса на улазу у дистрибутивне мреже из поглавља 8. Правила одступа од граница прописаних у Прилогу 1/Прилогу 2 Правила.
Корисник има и друга права и обавезе утврђене Законом, другим прописима, као и Правилима.
Плаћање услуге дистрибуције природног гаса
Члан 8.
Корисник може да ОДС-у плати услугу дистрибуције природног гаса авансно или по испостављеном рачуну. 
Уколико Корисник услугу дистрибуције природног гаса плаћа авансно, дужан је да уплату изврши у року утврђеном у потпоглављу 15.2. Правила.
Уколико Корисник услугу дистрибуције природног гаса плаћа по рачуну, дужан је да уплату изврши у року од 8 (осам) дана од дана издавања рачуна. 
Корисник је дужан да плати ОДС-у законску затезну камату за сваки дан кашњења, уколико рачун за услугу дистрибуције природног гаса не плати у року из става 3. овог члана.
Средства обезбеђења плаћања
Члан 9.
Корисник је дужан да у сврху обезбеђења плаћања услуге дистрибуције природног гаса достави ОДС-у средство обезбеђења плаћања, на начин и у року утврђеном Правилима, а најкасније на дан потписивања писаног уговора.
Трајање, измена и престанак уговора
Члан 10.
Уговорне стране овај уговор закључују на неодређено време.
Члан 11.
Уколико Корисник не достави средство обезбеђења плаћања или не уплати аванс у року утврђеном Правилима сматра се да је одустао од овог уговора пре почетка његовог извршења. 
Члан 12.
Уговорне стране су сагласне да овај уговор остаје на снази за случај промена података наведених на Списку излаза из члана 3. овог уговора, као и промена броја излаза на којима је Корисник има уговорено снабдевање крајњих купца, тако што ће приступити ажурирању Списка излаза у делу на који се настала промена односи сагласно Правилима, на који начин се овај уговор сматра измењеним.
Овај уговор сматра се измењеним у смислу става 1. овог члана на дан:
1) уредног уручења обавештења ОДС-а којим ОДС обавештава Корисника да је прихватио његову понуду за измену уговора у делу насталих промена на уговореним излазима;
2) измене података на Списку излаза које врши ОДС-а по основу прописаних овлашћења која има а мимо захтева Корисника, под условом да је о извршеној промени Корисника обавестио достављањем писаног обавештења у прописаном року. 
Уговорне стране сагласне су да се уредно достављена обавештења ОДС-а о извршеној промени на Списку излаза у смислу става 2. тач. 1)–2) овог члана сматрају доказима измене овог уговора и да чине његов саставни део. 
Члан 13.
Овај уговор престаје:
– отказом овог уговора у року од 30 (тридесет) дана од дана пријема саопштења о отказу уговора;
– када ОДС ажурира последњи достављени Списак излаза тако да он више не садржи ни једно уговорено место излаза (губитак крајњих купаца по основу извршене промене снабдевача, искључење објекта са система, престанак уговора о продаји природног гаса и др.) у ком случају дан престанка уговора је дан обезбеђивања мерних података од стране ОДС-а;
– раскидом уговора у складу са чланом 14. овог уговора.
Члан 14.
Овај уговор се може раскинути споразумом уговорних страна. 
Свака уговорна страна има право да једнострано раскине овај уговор у случају неизвршавања обавеза друге уговорне стране са отказним роком од 30 (тридесет) дана од дана достављања писменог саопштења о раскиду.
ОДС има право да раскине овај уговор без отказног рока саопштењем о раскиду уговора у случају да Корисник:
1) не изврши своје финансијске обавезе ни у накнадно остављеном року;
2) не прибави ново средство обезбеђења плаћања пошто је раније активирано; 
3) изгуби лиценцу за обављање енергетске делатности;
4) по позиву ОДС не приступи усаглашавању овог уговора за случај измене и/или допуне Правила у року од 8 (осам) дана од пријема позива ОДС.
Уговор се сматра раскинутим даном пријема саопштења о раскиду од стране Корисника.
Уговорна страна која другоj уговорној страни проузрокује штету у извршавању овог уговора, дужна је да проузроковану штету надокнади.
Виша сила
Члан 15.
Уговорне страна се ослобађају од одговорности за потпуно или делимично неизвршење обавеза из овог уговора, уколико је то последица неочекиваног, непредвиђеног и неизбежног догађаја насталог након почетка примене овог уговора, а уговорна страна их није проузроковала нити је могла да их спречи (случај више силе).
Случајем више силе сматрају се нарочито следећи догађаји: природне катастрофе, пожари, озбиљна оштећења дистрибутивног система природног гаса, рат, грађански рат, међународне санкције, акт државног органа, као и друге околности који одлажу или спречавају извршавање уговора.
Уколико су околности више силе непосредно утицале на извршење обавеза из уговора, рок за извршење обавеза продужава се за период деловања наведених околности.
Уговорна страна која услед деловања више силе не може да изврши своје уговорне обавезе, мора у писменој форми, без одлагања, да обавести другу уговорну страну о почетку, очекиваном трајању, престанку као и последицама деловања више силе, најкасније 5 (пет) радних дана од почетка као и од престанка деловања више силе. 
Уколико уговорна страна не достави благовремено обавештавање о наступању околности више силе губи право на ослобођење од одговорности због неизвршавања уговорних обавеза услед деловања више силе.
Уколико околност више силе није општепозната чињеница, уговорна страна која се позива на вишу силу мора доставити другој уговорној стране доказ о деловању више силе у року од 20 (двадесет) радних дана о дана настанка околности више силе. 
Обавештавање 
Члан 16.
Уговорне стране могу у сврху извршавања и спровођења овог уговора одредити овлашћеног представника у складу са Правилима. 
Само обавештења и преписке достављена од стране законског заступника Корисника сматра се меродавним обавештењем или преписком, осим уколико корисник није у складу са Правилима обавестио ОДС-а о одређивању другог лица за свог овлашћеног представника у смислу става 1. овог члана. 
Поверљивост података
Члан 17.
ОДС и Корисник су дужни да обезбеде тајност поверљивих податка до којих су дошли на основу или у току извршавања овог уговора, ако су ови подаци поверљиви у смислу закона и других прописа, или ако је ове податке као поверљиве означила једна од уговорних страна у смислу Правила. 
Решавање спорова
Члан 18.
Уколико настане спор у извршавању овог уговора, уговорне стране ће настојати да спор реше споразумно. 
У случају да уговорне стране не реше настали спор споразумно, уговара се надлежност стварно надлежног суда у Новом Саду.
Завршне одредбе
Члан 19.
Уколико било која одредба овог уговора постане неважећа услед измена и/или допуна Правила, остале одредбе овог уговора примењују се уколико нису супротне изменама и/или допунама Правила. 
На сва питања која нису уређена овим уговором примењују се непосредно одредбе закона који уређује облигационе односе, Закона, као и одредбе других прописа којима се уређују права и обавезе у пружању услуге дистрибуције природног гаса.
Члан 20.
Овај уговор је закључен даном потписивања од стране овлашћених представника уговорних страна, а примењује се даном у ком је Корисник уговорио право на приступ дистрибутивном систему, под условом претходног достављања средства обезбеђења плаћања или уплате аванса.
Овај уговор је сачињен у 6 (шест) истоветних примерака од којих свакој уговорној страни припада по 3 (три) примерка.
Прилог:
– Списак излаза 




Оператор дистрибутивног система 


 Корисник 




______________________


______________________




Прилог Модела уговора
СПИСАК ИЗЛАЗА
Уговорне стране сагласне су да Корисник у складу са овим уговором има право приступа дистрибутивном систему ОДС-а за сво време важења овог уговора, и то на делу система који чини:
1. Дистрибутивна гасна мрежа: __________ (назив и локација), на чијем улазу: __________ (ознака/локација места отпреме) Корисник почев од __________. године има право да предаје природни гас ОДС-у ради дистрибуције и испоруке природног гаса за Корисника до следећих уговорених места излаза, и то:
 




Уговорена места излаза на ДГМ Нови Сад


Пословно име/име и презиме крајњег купца


Седиште/адреса крајњег купца


Идентификациони број мерног места




							  









							  









							  









2. Дистрибутивна гасна мрежа: ___________ 1 (назив и локација), на чијем улазу: ____________ (ознака/локација места отпреме) Корисник, почев од __________године, има право да предаје природни гас ОДС-у ради дистрибуције и испоруке природног гаса за Корисника до следећих уговорених места излаза, и то:




Уговорена места излаза на ДГМ Београд 1


Пословно име/име крајњег купца


Адреса крајњег купца


Идентификациони број мерног места




							  









							  









3. Дистрибутивна гасна мрежа: ________ (назив и локација) – улаз: ___________ (ознака/локација места отпреме) на ком улазу Корисник, почев од _____________године, има право да предаје природни гас ради дистрибуције и испоруке природног гаса за Корисника до уговореног места излаза које је место повезивања на систем.
Оператор дистрибутивног система/Корисник 
____________________