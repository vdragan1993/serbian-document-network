Полазећи од потребе
уједињавања свих људских, материјалних и духовних снага за добробит Србије и
њених грађана, опредељена за развој на принципима слободе, демократије, правде,
равноправности и солидарности,
Народна скупштина
Републике Србије, на Првој седници Првог редовног заседања у 1998. години,
одежаној 24. марта 1998. године, донела је
 
 
ДЕКЛАРАЦИЈУ

о 
народном јединству
„Службени
гласник РС”, број 8 од 24. марта 1998.
 
 
 1. Одговорност за
остваривање виталних националних и државних интереса, садашњост и будућност
Србије, намећу обавезу народног јединства око темељних потреба државе и народа.
 Свима, без обзира на
страначке или ма које друге припадности, Србија и добробит народа и грађана
треба да буду заједничка брига и врховни интерес.
 Како су историјске
прилике одредиле да се у прошлости српски народ дели, ово време тражи слогу и
јединство.
 Србији су потребни
слога и јединство. Зато, свесни одговорности, захтева времена и очекивања
народа и грађана за развој и напредак Србије у миру – све деобе из прошлости
остављамо историји.
 Универзални принципи
слободе, правде и демократије су темељи стабилне и јаке државе и најчвршћи су
бедем пред деобама.
 Обележја и празници
наше државе биће они симболи и датуми који су укорењени у нашу државну и народну
традицију, који нас сједињују у патриотизму и оданости држави и народу.
 2. Историја нашег
народа саткана је од борбе за слободу и независност. Ми смо на то с правом
поносни. Зато ћемо увек бранити слободу и обезбедити независност наше државе.
 Српски народ своје
право никада није заснивао и неће на ускраћивању права других, али неће никада
пристати ни да било ко угрожава права српског народа, суверенитет и
територијални интегритет Србије.
 3. Одлучно
одбацујемо сваки покушај идеолошке, верске и националне искључивости и
себичности.
 Поштујући људска
права и слободе и права националних мањина које живе у Србији, по највишим
међународним стандардима, истовремено ћемо штитити грађанска и национална права
и добра нашег народа.
 4. Обавезујемо се да
даље развијамо и јачамо демократски поредак кроз надметање у знању,
прегалаштву, страначким програмима за опште добро Србије и њених грађана.
 Политичке разлике не
смеју да буду препрека убрзаном развоју и реформама, него подстицај за тражење
најбољих решења и уређивању државе на принципима тржишне економије,
парламентарне демократије, пуне афирмације и остваривања људских и грађанских
права и слобода.
 5. Србија и Црна
Гора су два имена за исти корен, историјску тежњу и судбину. Ту није било и
никада неће бити млађег и старијег.
 Због тога су Србија
и Црна Гора, уз Републику Српску, не само стубови народног јединства, него
израз народне жеље за окупљањем свега што историјски, политички, привредно,
духовно, етнички, културно, и у сваком другом погледу, не може бити раздвојено,
а поготову не супротстављено.
 Савезна Република
Југославија је државотворни израз и најцеловитија потврда народног јединства.
 6. Уједињени око
циљева свестраног напретка народа и државе, желимо и хоћемо да Република Србија
и Савезна Република Југославија буду најчвршћи ослонац мира и сарадње са нашим
суседима и равноправни и поштовани члан европске и светске заједнице народа и
држава.
 Данас, више него
икад, наша судбина је у нашим рукама и овом декларацијом ми потврђујемо да смо
способни да је носимо са успехом. Реч је о одлукама које се односе на
будућност. Наша визија Србије је модерна, демократска, економски и културно
развијена држава поштована од свих.
 Демократска и снажна
Србија као гарант демократске, стабилне и јаке Савезне Републике Југославије,
наше је трајно опредељење.
 Ово време, државни и
национални циљеви, налажу да све политичке странке и сви други субјекти доносе
одлуке које ће уједињавати, мобилисати и усмеравати народну снагу за напредак
Србије и за добро свих у Србији.
  
РС број 6
У Београду, 24.
марта 1998. године

Народна скупштина
Републике Србије
Председник,
Драган Томић, с.р.