ЗАКОН

о давању гаранције
Републике Србије немачкој финансијској организацији 
KFW 

по
задужењу ЈП „Електропривреда Србије” за финансирање пројекта за набавку
рударске опреме за потребе површинског копа „Тамнава – западно поље” 


„Службени гласник
РС”, број 34 од 18. априла 2006. 

 

 

Члан 1.

Република Србија преузима обавезу да као гарант измири
обавезе ЈП „Електропривреда Србије” по задужењу код немачке финансијске
организације 
KFW, у
износу до 16 милиона евра.

 

Члан 2.

Гаранцију из члана 1. овог закона Република Србија (у
даљем тексту: Гарант) даје немачкој финансијској организацији 
KFW 

на име
обавезе из Уговора о зајму и финансирању између КФW, Франкфурт на Мајни и ЈП
„Електропривреда Србије”, закљученог 24. децембра 2003. године у Београду и
Првог адендума Уговора о зајму и финансирању између 
KFW,
Франкфурт на Мајни (у даљем тексту: 
KFW) и ЈП
„Електропривреда Србије” (у даљем тексту: Зајмопримац), закљученог 22. августа
2005. године. 

 

Члан 3.

Отплату зајма врши Зајмопримац, на рачун 

KFW 

-а, у
еврима.

Средства за отплату зајма обезбедиће Зајмопримац, из
сопствених прихода.

Зајмопримац је дужан да средства за отплату зајма
обезбеђује према плану отплате за сваку повучену траншу, у износу који укључује
главницу, обрачунату камату, провизију на неповучена средства и пратеће
трошкове задуживања.

 

Члан 4.

Ако по основу издате гаранције Гарант изврши обавезу
уместо Зајмопримца, има право на повраћај главнице, камате, провизије на
неповучена средства, пратећих трошкова задуживања и пратећих трошкова који
настану због неизвршења, односно неблаговременог извршења обавезе, до висине
износа измирене обавезе, као и право да од Зајмопримца наплати обрачунату
законску камату. 

Право на повраћај средстава из става 1. овог члана
Гарант ће остварити тако што ће иницирати наплату са рачуна Зајмопримца на
основу овлашћења добијеног од Зајмопримца или других инструмената обезбеђења, у
складу са прописима којима се уређује платни промет.

 

Члан 5.

Даном ступања на снагу овог закона престаје да важи
Закон о давању контрагаранције Републике Србије Србији и Црној Гори по задужењу
ЈП „Електропривреда Србије” код немачке финансијске организације 
KFW 

(„Службени
гласник РС”, број 61/05).

 

Члан 6.

Овај закон ступа на снагу осмог дана од дана
објављивања у „Службеном гласнику Републике Србије”.