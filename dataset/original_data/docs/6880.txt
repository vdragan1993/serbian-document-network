На основу члана 14. став 1. тачка 5) подтачка (3) Закона о основама образовања и васпитања („Службени гласник РС”, бр. 72/09 и 52/11),
Национални просветни савет доноси
 
ПРАВИЛНИК
о Стандардима компетенција директора установа образовања и васпитања
"Службени гласник РС", број 38 од 26. 
				априла 2013.
 
Члан 1.
Овим правилником утврђују се Стандарди компетенција директора установа образовања и васпитања.
Члан 2.
Стандарди компетенција директора установа образовања и васпитања одштампани су уз овај правилник и чине његов саставни део.
Члан 3.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-85/2013-02
У Београду, 12. марта 2013. године
Председник
Националног просветног савета,
проф. др Десанка Радуновић, с.р.
СТАНДАРДИ КОМПЕТЕНЦИЈА ДИРЕКТОРА УСТАНОВА ОБРАЗОВАЊА И ВАСПИТАЊА
УВОД
Компетенције директора дефинисане су као функционално интегрисана знања, способности, вештине и систем вредности који су основа за успешно обављање послова и задатака у установама предшколског, основног и средњег образовања и васпитања.
Стандарди компетенција директора утврђују оне критеријуме којима се обезбеђује успешно управљање, организовање, руковођење, извршавање и контролисање рада наведених установа.
Стандарди компетенција детаљно описују кључне активности за које директор мора бити оспособљен како би успешно руководио установом и обезбедио остваривање њених циљева.
Сврха Стандарда је осигурање и унапређивање квалитета рада, чиме се доприноси остваривању општих исхода образовања и васпитања дефинисаних Законом.
Индикатори су квалитативни и квантитативни показатељи реализованих активности у оквиру дефинисаних задатака.
Оцењивање компетентности директора обавља се утврђивањем да ли су његове способности и понашања наведена у индикатору компетенције у довољној мери присутна у његовом раду да би се могло поуздано закључити да он располаже одређеном компетенцијом.
Стандарди се односе на:
– руковођење процесом васпитања и учења детета у предшколској установи, односно руковођење васпитно-образовним процесом у школи;
– планирање, организовање и контролу рада установе;
– праћење и унапређивање рада запослених;
– развој сарадње са родитељима/старатељима, органом управљања, репрезентативним синдикатом и широм заједницом;
– финансијско и административно управљање радом установе;
– обезбеђивање законитости рада установе.
Стандарди су дати у оквиру шест наведених области рада директора и за сваки постоји кратак опис и листа индикатора који прецизније дефинишу компетенцију и имају већи степен конкретности. Испуњеност стандарда се процењује на основу тога да ли су задовољени индикатори.
Стандарди и индикатори се односе на директоре свих установа, с тим да је само у оквиру прве области направљена разлика између стандарда који се односе на директоре предшколских установа и директоре школа, што одговара разликама које постоје у природи делатности ових установа.
Стандарди се примењују у процедури лиценцирања директора и представљају основу за доношење програма обуке, програма испита за директоре и за самоевалуацију.
Стандарди су усклађени са Законом о основама система образовања и васпитања (члан 5. и члан 59.) и другим документима значајним за област унапређивања квалитета образовања и васпитања.
I Област:
РУКОВОЂЕЊЕ ПРОЦЕСОМ ВАСПИТАЊА И УЧЕЊА ДЕТЕТА У ПРЕДШКОЛСКОЈ УСТАНОВИ, ОДНОСНО РУКОВОЂЕЊЕ ВАСПИТНО-ОБРАЗОВНИМ ПРОЦЕСОМ У ШКОЛИ
1.1. РУКОВОЂЕЊЕ ПРОЦЕСОМ ВАСПИТАЊА И УЧЕЊА ДЕТЕТА1
Стандарди:
1.1.1. Развој културе васпитно-образовног рада
1.1.2. Стварање здравих и безбедних услова за учење и развој детета
1.1.3. Развој и осигурање квалитета васпитно-образовног процеса у предшколској установи
1.1.4. Обезбеђивање инклузивног приступа у васпитно-образовном процесу
1.1.5. Обезбеђивање и праћење добробити и развоја детета
 




1.1.1.


Развој културе васпитно-образовног рада




Опис стандарда


Директор развија и промовише вредности васпитања и образовања и предшколску установу као заједницу целоживотног учења.




Индикатори:


– Ствара услове за унапређивање васпитно-образовног процеса у складу са потребама и могућностима детета;
– Прати савремена кретања у развоју васпитања и образовања и стално се стручно усавршава;
– Мотивише и инспирише запослене на критичко прихватање нових идеја и проширивање искустава;
– Подстиче креативну атмосферу васпитно-образовног процеса кроз активности у којима се води рачуна о добробити детета;
– Подстиче сарадњу и размену искустава и ширење добре праксе у предшколској установи и заједници.




1.1.2.


Стварање здравих и безбедних услова за учење и развој детета




Опис стандарда


Директор ствара безбедно и здраво радно окружење у коме дете може да се квалитетно развија и учи




Индикатори:


– Осигурава примењивање превентивних активности које се односе на безбедност и поштовање права детета;
– Обезбеђује услове да предшколска установа буде безбедно окружење за свакога и да је свако дете заштићено од насиља, злостављања и дискриминације;
– Обезбеђује да се у раду поштују међународне конвенције и уговори о људским правима и правима детета;
– Обезбеђује да вртић буде здрава средина са високим хигијенским стандардима.




1.1.3.


Развој и обезбеђивање квалитета васпитно-образовног процеса у предшколској установи




Опис стандарда


Директор обезбеђује и унапређује квалитет васпитно-образовног процеса.




Индикатори:


– Уме да користи стратешка документа о развоју васпитања и образовања у Републици Србији;
– Промовише иновације и подстиче васпитаче и стручне сараднике да користе савремене методе и технике васпитања и учења и примењују савремене технологије у васпитно-образовном раду;
– Обезбеђује услове и подржава васпитаче и стручне сараднике да раде тако да подстичу децу да развијају вештине учења;
– У сарадњи са стручним сарадницима и васпитачима обезбеђује да васпитно-образовни процес подстиче креативност детета, стицање функционалних знања, развој здравих животних стилова и њихових социјалних вештина;
– Обезбеђује и развија самоевалуацију свога рада и систематичну самоевалуацију и евалуацију рада васпитача, стручних сарадника и васпитно-образовног процеса.




1.1.4.


Обезбеђивање инклузивног приступа у васпитно-образовном процесу




Опис стандарда


Директор ствара услове и подстиче процес квалитетног васпитања и образовања за свако дете.




Индикатори:


– Познаје законитости дечјег развоја и ствара услове за уважавање различитости;
– Ствара климу и услове за прихватање и уважавање специфичности и различитости деце и промовисање толеранције;
– Разуме потребе деце (талентоване и надарене, деце са сметњама у развоју, инвалидитетом и оне из осетљивих друштвених група) и омогућава најбоље услове за развој сваког детета;
– Осигурава да се код детета препознају потребе на основу којих ће се израдити индивидуални образовни планови;
– Обезбеђује примену програма васпитања и образовања који ће бити прилагођени претходним искуствима детета и уважавати разноликост средине из које оно долази.




1.1.5.


Обезбеђивање и праћење добробити и развоја детета




Опис стандарда


Директор успоставља радно окружење у коме се подстиче и прати дечји развој и напредовање.




Индикатори:


– Обезбеђује право на упис и боравак деце у предшколској установи у сагласности са прописаним критеријумима;
– Ствара оптимално подстицајну средину за дечји развој и напредовање кроз обезбеђење потребних ресурса (људских, материјалних, финансијских);
– Подстиче васпитаче да користе различите поступке вредновања и самовредновања који су у функцији развоја детета;
– Обезбеђује да се расположиви подаци користе за праћење постигнућа и напредовања детета;
– Обезбеђује формирање базе података и портфолиа за свако дете;
– Промовише резултате дечијег стваралаштва и креативности, подстичући дечје самопоштовање;
– Унапређује развој установе и ставља потребе и напредовање детета у први план.




–––––––––––––––
1 Стандарди 1.1.1, 1.1.2, 1.1.3, 1.1.4, и 1.1.5. односе се само на директоре предшколских установа.
 
 
1.2. РУКОВОЂЕЊЕ ВАСПИТНО-ОБРАЗОВНИМ ПРОЦЕСОМ У ШКОЛИ2
Стандарди:
1.2.1. Развој културе учења
1.2.2. Стварање здравих и безбедних услова за учење и развој ученика
1.2.3. Развој и осигурање квалитета наставног и васпитног процеса у школи
1.2.4. Обезбеђење инклузивног приступа у образовно-васпитном процесу
1.2.5. Праћење и подстицање постигнућа ученика
 




1.2.1.


Развој културе учења




Опис стандарда


Директор развија и промовише вредности учења и развија школу као заједницу целоживотног учења.




Индикатори:


– Ствара услове за унапређивање наставе и учења у складу са образовним и другим потребама ученика;
– Прати савремена кретања у развоју образовања и васпитања и стално се стручно усавршава;
– Мотивише и инспирише запослене и ученике на критичко прихватање нових идеја и проширивање искустава;
– Подстиче атмосферу учења у којој ученици постављају сопствене циљеве учења и прате свој напредак;
– Ствара услове да ученици партиципирају у демократским процесима и доношењу одлука;
– Подстиче сарадњу и размену искустава и ширење добре праксе у школи и заједници.




1.2.2.


Стварање здравих и безбедних услова за учење и развој ученика




Опис стандарда


Директор ствара безбедно радно и здраво окружење у коме ученици могу квалитетно да уче и да се развијају.




Индикатори:


– Осигурава да се примењују превентивне активности које се односе на безбедност и поштовање права ученика;
– Обезбеђује услове да школа буде безбедно окружење за све и да су ученици заштићени од насиља, злостављања и дискриминације;
– Обезбеђује да се у раду поштују међународне конвенције и уговори о људским правима и правима деце;
– Обезбеђује да школа буде здрава средина са високим хигијенским стандардима.




1.2.3.


Развој и обезбеђивање квалитета наставног и васпитног процеса у школи




Опис стандарда


Директор обезбеђује и унапређује квалитет наставног и васпитног процеса.




Индикатори:


– Уме да користи стратешка документа о развоју образовања и васпитања у Републици Србији;
– Промовише иновације и подстиче наставнике и стручне сараднике да користе савремене методе и технике учења и примењују савремене технологије у образовно-васпитном процесу;
– Обезбеђује услове и подржава наставнике да раде тако да подстичу ученике да развијају сопствене вештине учења;
– У сарадњи са стручним сарадницима и наставницима обезбеђује да настава и ваннаставне активности подстичу креативност ученика, стицање функционалних знања и развој њихових социјалних вештина и здравих стилова живота;
– Обезбеђује и развија самоевалуацију свог рада и систематичну самоевалуацију и евалуацију рада наставника, стручних сарадника, наставног процеса и исхода учења.




1.2.4.


Обезбеђивање инклузивног приступа у образовно-васпитном процесу




Опис стандарда


Директор ствара услове и подстиче процес квалитетног образовања и васпитања за све ученике.




Индикатори:


– Познаје законитости дечјег и адолесцентског развоја и ствара услове за уважавање њихове различитости;
– Ствара климу и услове за прихватање и уважавање специфичности и различитости ученика и промовисање толеранције;
– Разуме потребе различитих ученика (талентованих и надарених, оних са сметњама у развоју, инвалидитетом и ученика из осетљивих друштвених група) и омогућава најбоље услове за учење и развој сваког ученика;
– Осигурава да код ученика са посебним образовним потребама те потребе буду препознате и на основу њих израђени индивидуални образовни планови;
– Обезбеђује примену програма учења који ће бити прилагођени претходним знањима и искуствима ученика и уважавати разноликост средине из које они долазе.




1.2.5.


Праћење и подстицање постигнућа ученика




Опис стандарда


Директор прати и подстиче ученике на рад и резултате.




Индикатори:


– Обезбеђује праћење успешности ученика кроз анализу резултата на тестовима и увидом у школски успех, у складу са стандардима постигнућа ученика;
– Подстиче наставнике да користе различите поступке вредновања и самовредновања који су у функцији даљег учења ученика;
– Обезбеђује да се расположиви подаци о образовно-васпитном процесу користе за праћење постигнућа и напредовања ученика;
– Прати успешност ученика и промовише њихова постигнућа.




–––––––––––––––
2 Стандарди 1.2.1, 1.2.2, 1.2.3, 1.2.4, и 1.2.5. односе се само на директоре основних и средњих школа.
 
II Област:
ПЛАНИРАЊЕ, ОРГАНИЗОВАЊЕ И КОНТРОЛА РАДА УСТАНОВЕ
Стандарди:
2.1. Планирање рада установе
2.2. Организација установе
2.3. Контрола рада установе
2.4. Управљање информационим системом установе
2.5. Управљање системом обезбеђења квалитета у установи
 




2.1.


Планирање рада установе




Опис стандарда


Директор обезбеђује доношење и спровођење планова рада установе.




Индикатори:


– Организује и оперативно спроводи доношење планова установе: организује процес планирања и додељује задатке запосленима у том процесу, иницира и надзире израду планова, обезбеђује поштовање рокова израде планова и непосредно руководи том израдом;
– Обезбеђује информациону основу планирања: идентификује изворе информација потребне за планирање и стара се да информације буду тачне и благовремене;
– Упућује планове установе органу који их доноси.




2.2.


Организација установе




Опис стандарда


Директор обезбеђује ефикасну организацију установе




Индикатори:


– Креира организациону структуру установе: систематизацију и описе радних места, образује стручна тела и тимове и организационе јединице;
– Обезбеђује да су сви запослени упознати са организационом структуром установе, посебно са описом свог радног места;
– Поставља јасне захтеве запосленима у вези са њиховим радним задацима и компетенцијама и проверава да ли запослени разумеју те задатке;
– Стара се да запослени буду равномерно оптерећени радним задацима;
– Делегира запосленима, руководиоцима стручних органа, тимова и организационих јединица послове, задатке и обавезе за њихово извршење;
– Координира рад стручних органа, тимова и организационих јединица и појединаца у установи;
– Обезбеђује ефикасну комуникацију између стручних органа, тимова и организационих јединица и запослених.




2.3.


Контрола рада установе




Опис стандарда


Директор обезбеђује праћење, извештавање, анализу резултата рада установе и предузимање корективних мера.




Индикатори:


– Примењује различите методе контроле рада установе, њених организационих јединица и запослених;
– Организује и оперативно спроводи контролу рада установе: организује процес праћења, извештавања и анализе резултата и додељује задатке запосленима у том процесу, иницира и надзире процес израде извештаја и анализа, обезбеђује поштовање рокова у изради извештаја и анализа;
– Обезбеђује информациону основу контроле: идентификује изворе информација потребне за контролу и стара се да информације буду тачне и благовремене;
– Непосредно прати и заједно са запосленима анализира остварене резултате установе, анализира рад установе, њених јединица и запослених;
– Предузима корективне мере када остварени резултати установе, њених јединица и појединачни резултати запослених одступају од планираних;
– Упознаје органе управљања са извештајима и анализама резултата рада установе и предузетим корективним мерама.




2.4.


Управљање информационим системом установе




Опис стандарда


Директор обезбеђује ефикасно управљање информацијама у сарадњи са школском управом и локалном самоуправом.




Индикатори:


– Обезбеђује да сви запослени буду правовремено и тачно информисани о свим важним питањима живота и рада установе;
– Обезбеђује услове за развој и функционисање информационог система за управљање (ИСУ): набавку потребне опреме и програма, организује рад информационог система и његово коришћење у свакодневном раду установе у складу са законом;
– Обезбеђује обуку запослених за рад са савременом информационо-комуникационом технологијом и подстиче их да је користе у раду установе и као подршку процесу учења/наставе.




2.5.


Управљање системом обезбеђења квалитета установе




Опис стандарда


Директор развија и реализује систем осигурања квалитета рада установе.




Индикатори:


– Примењује савремене методе управљања квалитетом;
– Обезбеђује изградњу система управљања квалитетом у установи: израду процедуре управљања квалитетом и потребне документације, распоређује задатке запосленима у процесу управљања квалитетом и стара се да их они спроводе;
– Обезбеђује ефикасан процес самовредновања и коришћење тих резултата за унапређивање квалитета рада установе;
– Заједно са наставницима и стручним сарадницима прати и анализира успешност ученика на завршним, односно матурским испитима ради планирања унапређивања рада школе;
– Обезбеђује сарадњу са тимовима који обављају спољашње вредновање рада установе и стара се да се резултати тог вредновања користе за унапређење рада установе.




III Област:
ПРАЋЕЊЕ И УНАПРЕЂИВАЊЕ РАДА ЗАПОСЛЕНИХ
Стандарди:
3.1. Планирање, селекција и пријем запослених
3.2. Професионални развој запослених
3.3. Унапређивање међуљудских односа
3.4. Вредновање резултата рада, мотивисање и награђивање запослених
 




3.1.


Планирање, селекција и пријем запослених




Опис стандарда


Директор обезбеђује потребан број и одговарајућу структуру запослених у установи




Индикатори:


– Планира људске ресурсе у установи и благовремено предузима неопходне мере за реализацију плана људских ресурса;
– Стара се да сва радна места у установи буду попуњена запосленима који својим компетенцијама одговарају захтевима посла;
– Обезбеђује спровођење поступка пријема запослених у радни однос;
– Обезбеђује услове за увођење приправника у посао и предузима мере за њихово успешно прилагођавање радној средини.




3.2.


Професионални развој запослених




Опис стандарда


Директор обезбеђује услове и подстиче професионални развој запослених.




Индикатори:


– Подстиче и иницира процес самовредновања рада и постављања циљева заснованих на високим професионалним стандардима и подржава континуирани професионални развој;
– Осигурава да сви запослени имају једнаке могућности за учење на основу личног плана професионалног развоја кроз различите облике стручног усавршавања;
– Обезбеђује услове да се запослени усавршавају у складу са годишњим планом стручног усавршавања и могућностима установе.




3.3.


Унапређивање међуљудских односа




Опис стандарда


Директор ствара позитивну и подржавајућу радну атмосферу




Индикатори:


– Ствара и подржава радну атмосферу коју карактерише толеранција, сарадња, посвећеност послу, охрабрење и подршка за остваривање највиших образовно-васпитних стандарда;
– Својом посвећеношћу послу и понашањем даје пример запосленима у установи и развија ауторитет заснован на поверењу и поштовању;
– Међу запосленима развија професионалну сарадњу и тимски рад;
– Поставља себи и запосленима остваривање највиших професионалних стандарда;
– Показује поверење у запослене и њихове могућности за остваривање квалитетног образовно-васпитног рада и побољшање учинка;
– Комуницира са запосленима јасно и конструктивно.




3.4.


Вредновање резултата рада, мотивисање и награђивање запослених




Опис стандарда


Директор систематски прати и вреднује рад запослених, мотивише их и награђује за постигнуте резултате.




Индикатори:


– Остварује инструктивни увид и надзор образовно-васпитног рада у складу са планом рада и потребама установе;
– Користи различите начине за мотивисање запослених;
– Препознаје квалитетан рад запослених и користи различите облике награђивања, у складу са законом и општим правним актима.




IV Област:
РАЗВОЈ САРАДЊЕ СА РОДИТЕЉИМА/СТАРАТЕЉИМА, ОРГАНОМ УПРАВЉАЊА, РЕПРЕЗЕНТАТИВНИМ СИНДИКАТОМ И ШИРОМ ЗАЈЕДНИЦОМ
Стандарди:
4.1. Сарадња са родитељима/старатељима
4.2. Сарадња са органом управљања и репрезентативним синдикатом у установи
4.3. Сарадња са државном управом и локалном самоуправом
4.4. Сарадња са широм заједницом
 




4.1.


Сарадња са родитељима/старатељима




Опис стандарда


Директор развија конструктивне односе са родитељима/старатељима и пружа подршку раду савета родитеља.




Индикатори:


– Подстиче партнерство установе и родитеља/старатеља и ради на њиховом активном укључивању ради учења и развоја детета;
– Обезбеђује да установа редовно извештава родитеље/старатеље о свим аспектима свога рада, резултатима и напредовању њихове деце;
– Обезбеђује унапређивање комуникацијских вештина запослених ради њихове сарадње са родитељима/старатељима;
– Ствара услове да савет родитеља ефикасно функционише и развија конструктивне односе са органом управљања и стручним органима установе.




4.2.


Сарадња са органом управљања и репрезентативним синдикатом у установи




Опис стандарда


Директор пружа подршку раду органа управљања и репрезентативном синдикату.




Индикатори:


– Обезбеђује да орган управљања буде правовремено и добро информисан о новим захтевима и трендовима васпитно-образовне политике и праксе;
– Обезбеђује податке који омогућују органу управљања оцену резултата постигнућа ученика и добробити деце;
– Обезбеђује израду годишњег извештаја о реализацији васпитно-образовног програма, школског програма и годишњег плана рада установе;
– У складу са својим овлашћењима омогућује органу управљања да обавља послове предвиђене законом;
– Омогућава репрезентативном синдикату у установи да ради у складу са Посебним колективним уговором и законом.




4.3.


Сарадња са државном управом и локалном самоуправом




Опис стандарда


Директор остварује конструктивну сарадњу са органима државне управе и локалне самоуправе.




Индикатори:


– Одржава конструктивне односе са представницима државне управе и локалне самоуправе ради задовољења материјалних, финансијских и других потреба установе;
– Успоставља и одржава добре везе са локалном заједницом како би јој омогућио да се укључи у рад установе и да је подржава;
– Добро познаје расположиве ресурсе, развија односе са стратешким партнерима у заједници;
– Омогућује да простор установе буде коришћен као ресурс за остваривање потреба локалне заједнице у складу са законском процедуром.




4.4.


Сарадња са широм заједницом




Опис стандарда


Директор промовише сарадњу установе на националном, регионалном и међународном нивоу.




Индикатори:


– Води установу тако да буде отворена за партнерство са различитим институцијама образовања и васпитања и другим институцијама, на националном, регионалном и међународном нивоу;
– Подстиче учешће установе у националним, регионалним и међународним пројектима, стручним посетама и разменама мишљења и искустава.




V Област:
ФИНАНСИЈСКО И АДМИНИСТРАТИВНО УПРАВЉАЊЕ РАДОМ УСТАНОВЕ
Стандарди:
5.1. Управљање финансијским ресурсима
5.2. Управљање материјалним ресурсима
5.3. Управљање административним процесим
 




5.1.


Управљање финансијским ресурсима




Опис стандарда


Директор ефикасно управља финансијским ресурсима




Индикатори:


– У сарадњи са шефом рачуноводства, обезбеђује израду и надзире примену буџета установе у складу са расположивим и планираним ресурсима;
– Планира финансијске токове: приходе и расходе, приливе и одливе финансијских средстава;
– Управља финансијским токовима, издаје благовремене и тачне налоге за плаћања и наплате.




5.2.


Управљање материјалним ресурсима




Опис стандарда


Директор ефикасно управља материјалним ресурсима




Индикатори:


– Планира развој материјалних ресурса у складу са оценом постојећег стања и могућностима прибављања тих ресурса;
– Предузима мере за благовремено и ефикасно одржавање материјалних ресурса установе, тако да се образовно-васпитни процес одвија несметано;
– Распоређује материјалне ресурсе на начин који обезбеђује оптимално извођење образовно-васпитног процеса;
– Сарађује са локалном самоуправом ради обезбеђења материјалних ресурса;
– Надзире процесе планирања и поступке јавних набавки које спроводи установа и обезбеђује њихову ефикасност и законитост;
– Прати извођење радова у установи који се екстерно финансирају;
– Обезбеђује ефикасност извођења радова које установа самостално финансира.




5.3.


Управљање административним процесима




Опис стандарда


Директор ефикасно управља административним пословима и документацијом




Индикатори:


– Обезбеђује покривеност рада установе потребном документацијом и процедурама;
– Стара се о поштовању и примени процедура рада установе и вођењу прописане документације;
– Обезбеђује ажурност и тачност административне документације и њено систематично архивирање, у складу са законом;
– Припрема извештаје који обухватају све аспекте живота установе и презентује их надлежним органима установе и шире заједнице.




VI Област:
ОБЕЗБЕЂЕЊЕ ЗАКОНИТОСТИ РАДА УСТАНОВЕ
Стандарди:
6.1. Познавање, разумевање и праћење релевантних прописа 
6.2. Израда општих аката и документације установе
6.3. Примена општих аката и документације установе
 




6.1.


Познавање, разумевање и праћење релевантних прописа




Опис стандарда


Директор познаје, разуме и прати релевантне прописе




Индикатори:


– Прати измене релевантних закона и подзаконских аката у области образовања, радних односа, финансија и управног поступка;
– Разуме импликације законских захтева на начин управљања и руковођења установом;
– Уме да користи стратешке документе који се односе на образовање и правце развоја образовања у Републици Србији.




6.2.


Израда општих аката и документације установе




Опис стандарда


Директор обезбеђује израду општих аката и документације која је у складу са законом и другим прописима, јасна и доступна свима




Индикатори:


– Иницира и у сарадњи са секретаром планира припрему општих аката и документације;
– Обезбеђује услове да општи акти и документација установе буду законити, потпуни и јасни онима којима су намењени;
– Обезбеђује услове да општи акти и документација установе буду доступни онима којима су намењени и другим заинтересованим лицима, у складу са законом.




6.3.


Примена општих аката и документације установе




Опис стандарда


Директор обезбеђује поштовање и примену прописа, општих аката и документације установе




Индикатори:


– Обезбеђује да се поштују прописи, општа акта установе и води установљена документација;
– Након извршеног инспекцијског и стручно-педагошког надзора израђује планове за унапређивање рада и извештаје који показују како су спроведене тражене мере.