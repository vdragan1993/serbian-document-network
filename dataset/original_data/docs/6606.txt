На основу члана 128. став 3. Закона о пловидби и лукама на унутрашњим водама („Службени гласник РС”, бр. 73/10, 121/12, 18/15 и 96/15 – др. закон) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Министар грађевинарства, саобраћаја и инфраструктуре доноси
 
ПРАВИЛНИК
о врсти, садржини и начину вођења исправа и књига чамаца, пловећих тела и плутајућих објеката
"Службени гласник РС", број 39 од 15. априла 
				2016.
 
Члан 1.
Овим правилником се прописује врста, садржина и начин вођења исправа и књига чамаца, пловећих тела у пловидби и плутајућих објеката у плутању.
Члан 2.
Чамац, пловеће тело у пловидби и плутајући објекат у плутању имају следеће исправе:
1) чамац и пловеће тело – пловидбену дозволу;
2) плутајући објекат – плутајућу дозволу.
Чамац, пловеће тело у пловидби и плутајући објекат у плутању имају следеће књиге:
1) чамац који се користи за привредне сврхе – попис посаде и књигу рада;
2) плутајући објекат који се користи за привредне сврхе – попис посаде.
Члан 3.
После извршеног уписа чамца и пловећег тела у уписник чамаца, пловећих тела и плутајућих објеката (у даљем тексту: уписник) лучка капетанија издаје, у складу са законом којим се уређују пловидба и луке на унутрашњим водама, пловидбену дозволу на Обрасцу број 1, који је одштампан уз овај правилник и чини његов саставни део.
После извршеног уписа плутајућег објекта у уписник, лучка капетанија издаје, у складу са законом којим се уређују пловидба и луке на унутрашњим водама, плутајућу дозволу на Обрасцу број 2, који је одштампан уз овај правилник и чини његов саставни део.
Пловидбена, односно плутајућа дозвола штампају се на троделном картону, трајног квалитета, светло плаве боје, чије су димензије 216 х 100 mm, а пресавијен је два пута по дужини димензија 72 х 100 mm и има пластичну фолију.
Члан 4.
Пловидбена дозвола садржи: натпис „Република Србија” са утиснутим грбом Републике Србије, назив лучке капетаније која издаје пловидбену дозволу, натпис „ПЛОВИДБЕНА ДОЗВОЛА”, регистарски број за идентификацију, име ако га чамац има, врсту чамца, марку и тип (ако га има), број пловидбене дозволе, датум издавања, рок важења, печат и потпис овлашћеног лица, име, презиме и пребивалиште власника, односно пословно име и седиште правног лица, намену чамца, посаду, материјал, годину градње, серијски број трупа, дужину преко свега, ширину преко свега, висину трупа/највећу висину, газ најмањи/највећи, дозвољену носивост, сопствену масу, истиснину, дозвољен број лица у чамцу, место за опрему и напомену, врсту, марку, серијски број и снагу мотора (kW), текст „Власник је дужан да пријави сваку промену података који се уносе у уписник, у року од 30 дана од дана настанка промене”, текст „продужава се важење пловидбене дозволе”, рок важења, печат и потпис овлашћеног лица.
Члан 5.
Плутајућа дозвола садржи: натпис „Република Србија” са утиснутим грбом Републике Србије, назив лучке капетаније која издаје плутајућу дозволу, натпис „ПЛУТАЈУЋА ДОЗВОЛА”, регистарски број за идентификацију, име ако га плутајући објекат има, врсту плутајућег објекта, марку и тип (ако га има), број плутајуће дозволе, датум издавања, рок важења, печат и потпис овлашћеног лица, име, презиме и пребивалиште власника, односно пословно име и седиште правног лица, намену плутајућег објекта, посаду, материјал, годину градње, серијски број трупа, дужину преко свега, ширину преко свега, висину трупа/највећу висину, газ најмањи/највећи, дозвољену носивост, сопствену масу, истиснину, дозвољен број лица на плутајућем објекту, место за опрему и напомену, текст „Власник је дужан да пријави сваку промену података који се уносе у уписник, у року од 30 дана од дана настанка промене”, текст „продужава се важење плутајуће дозволе”, рок важења, печат и потпис овлашћеног лица.
Члан 6.
Попис посаде садржи: натпис „Република Србија” са утиснутим грбом Републике Србије, назив књиге, регистарски број за идентификацију, врсту пловила, намену пловила, лучку капетанију уписа, прописани најмањи број чланова посаде, број нумерисаних страна, податке о претходно издатом попису посаде и податке о новом попису посаде, број, датум издавања, назив и печат лучке капетаније која је књигу издала и потпис овлашћеног лица, број страна, место за уписивање података о укрцаним члановима посаде и запосленим лицима на пловилу: презиме и име, датум и место рођења и лични број, пребивалиште, стручну оспособљеност и број уверења, својство у којем се лице налази на пловилу, датум и место укрцања и искрцања, потпис члана посаде, оверу лучке капетаније и примедбе и текст упутства за вођење књиге. 
Образац пописа посаде издаје се у складу са законом којим се уређују пловидба и луке на унутрашњим водама, на Обрасцу број 3, који је одштампан уз овај правилник и чини његов саставни део.
Члан 7.
Књига рада садржи: натпис „Република Србија” са утиснутим грбом Републике Србије, назив књиге, регистарски број за идентификацију, врсту пловила, намену пловила, лучку капетанију уписа, најмањи број чланова посаде, број нумерисаних страна, податке о претходно издатој књизи рада и податке о новој књизи рада, број, датум издавања, назив и печат лучке капетаније која је књигу издала и потпис овлашћеног лица, број страна, место за уписивање података о хидрометеоролошким подацима: датум, место, km и време, временске прилике, температуру ваздуха, водостај и водомерну станицу, податке о сменама чланова посаде (у току дана), важне напомене, примедбе и текст упутства за вођење књиге. 
Образац књиге рада издаје се у складу са законом којим се уређују пловидба и луке на унутрашњим водама, на Обрасцу број 4, који је одштампан уз овај правилник и чини његов саставни део.
Члан 8.
Подаци уписани у исправе и књиге чамаца, пловећих тела и плутајућих објеката не могу се ни на који начин учинити нечитким нити се могу у њих накнадно уносити нове речи, реченице или бројеви, којима би се мењао садржај уписаних података. Погрешни уписи се прецртавају тако да остану читки, а исправке имају датум, печат органа и потпис овлашћеног лица које их је унело. Непопуњене рубрике и колоне се прецртавају. Странице исправа и књига чамаца, пловећих тела и плутајућих објеката не могу се цепати.
Испуњене, оштећене или неуредне исправе и књиге чамаца, пловећих тела и плутајућих објеката замењују се новим.
Замењене књиге власник чува годину од дана замене.
Приликом замене књига надлежна лучка капетанија закључује замењене књиге, назначујући место и датум закључења и оверава печатом и потписом овлашћеног лица.
Приликом замене пловидбене и плутајуће дозволе, надлежна лучка капетанија закључује замењену исправу прецртавањем косом линијом и стављањем ознаке „поништена” и датума замене.
Замењена пловидбена и плутајућа дозвола улаже се у одговарајућу збирку исправа.
Уместо изгубљених или на други начин несталих исправа и књига чамаца, пловећих тела и плутајућих објеката издају се нове, са ознаком „дупликат”, након утврђивања околности губитка, односно нестанка и оглашавања у јавном гласилу да је конкретна исправа, односно књига изгубљена или на други начин нестала, односно да више не важи.
Члан 9.
Податке о уписима из уписника у пловидбену, односно плутајућу дозволу уноси надлежна лучка капетанија на основу увида у уписник.
У случају промене података из става 1. овог члана власник чамца, пловећег тела, односно плутајућег објекта писменим путем у року од 30 дана од дана настанка промене обавештава лучку капетанију која ће извршити измену података у уписнику и издати нову пловидбену, односно плутајућу дозволу.
Члан 10.
Податке о накнадним продужењима важности пловидбене, односно плутајуће дозволе, после прегледа којим је утврђена способност чамца и пловећег тела за пловидбу, односно плутајућег објекта за плутање, уноси и оверава печатом лучка капетанија у чији је уписник чамац, односно плутајући објекат уписан.
Важност пловидбене, односно плутајуће дозволе уписује се до датума до када важи преглед којим је утврђена способност чамца и пловећег тела за пловидбу, односно плутајућег објекта за плутање.
Члан 11.
Пловидбене дозволе издате на основу Правилника о уписнику и пловидбеној дозволи чамаца и пловећих постројења („Службени гласник РС”, број 111/07) важе до њихове замене дозволама на обрасцима прописаним овим правилником.
Члан 12.
Даном ступања на снагу овог правилника престају да важе одредбе чл. 12. и 13. Правилника о уписнику и пловидбеној дозволи чамаца и пловећих постројења („Службени гласник РС”, број 111/07).
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. септембра 2016. године.
 
Број 110-00-21/2016-06 
У Београду, 1. априла 2016. године
Министар,
проф. др Зорана Михајловић, с.р.
 
Образац број 1 -
				Пловидбена дозвола
Образац број 2 -
				Плутајућа дозвола
Образац број 3 -
				Попис посаде за чамац 
				и плутајући објекат (са упутством за вођење пописа посаде)
Образац број 4 -
				Књига рада (са 
				упутством за вођење књиге рада)