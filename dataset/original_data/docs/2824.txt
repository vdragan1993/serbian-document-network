На основу члана 105. став 5. и члана 139. став 5. Закона о платним услугама („Службени гласник РС”, број 139/14), као и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
Извршни одбор Народне банке Србије доноси
 
ОДЛУКУ
о садржини регистaра платних институција и институција електронског новца, као и о ближим условима и начину вођења тих регистара
"Службени гласник РС", број 55 од 25. јуна 
				2015.
 
1. Овом одлуком прописују се садржина регистара платних институција и институција електронског новца, ближи услови под којима и начин на који Народна банка Србије води ове регистре, као и начин брисања података из тих регистара.
Регистар платних институција
2. Регистар платних институција садржи податке о:
1) платним институцијама које имају дозволу Народне банке Србије за пружање платних услуга;
2) заступницима платних институција у Републици Србији;
3) огранцима платних институција у трећим државама.
3. У регистар платних институција уносе се следећи подаци о платној институцији:
1) регистарски број платне институције;
2) пословно име и адреса седишта, телефон, имејл адреса и адреса интернет странице платне институције;
3) матични број и порески идентификациони број (ПИБ) платне институције;
4) датум и број решења Народне банке Србије којим је платној институцији издата дозвола за пружање платних услуга;
5) врсте платних услуга које је, у складу са издатим решењем, платна институција овлашћена да пружа;
6) финансијски извештаји платне институције, са извештајем спољног ревизора;
7) име и пребивалиште, односно пословно име и седиште лица с квалификованим учешћем у платној институцији и подаци о висини тог учешћа;
8) подаци о члановима органа управљања и лицима која ће непосредно руководити пословима пружања платних услуга у платној институцији.
4. У регистар платних институција уносе се следећи подаци о заступнику платне институције у Републици Србији:
1) пословно име, адреса седишта заступника и имејл адреса заступника;
2) регистарски број, пословно име и адреса седишта платне институције коју заступа;
3) подаци о писменом овлашћењу за пружање платних услуга;
4) опис платних услуга које заступник пружа;
5) подаци о лицима с квалификованим учешћем у заступнику – правном лицу;
6) подаци о члановима органа управљања и лицима која ће непосредно руководити пословима пружања платних услуга код заступника – правног лица.
5. Народна банка Србије уписаће у регистар платних институција сагласност за оснивање огранка платне институције у трећој држави која је тој институцији дата на основу одлуке којом се уређују ближи услови и начин давања и одузимања сагласности за отварање огранака платне институције.
У регистар платних институција уносе се следећи подаци о огранку платне институције у трећој држави:
1) назив, адреса и имејл адреса огранка;
2) регистарски број, пословно име и адреса седишта платне институције која је основала огранак;
3) датум и број решења Народне банке Србије којим је платној институцији дата сагласност за оснивање огранка у трећој држави;
4) опис платних услуга које платна институција пружа преко огранка;
5) подаци о лицима која ће непосредно руководити пословима пружања платних услуга преко огранка;
6) број и датум решења о одузимању сагласности из става 1. ове тачке.
Регистар институција електронског новца
6. Регистар институција електронског новца садржи податке о:
1) институцијама електронског новца које имају дозволу за издавање електронског новца;
2) заступницима институција електронског новца у Републици Србији преко којих ове институције пружају платне услуге;
3) огранцима институција електронског новца у трећим државама.
7. У регистар институција електронског новца уносе се следећи подаци о институцији електронског новца:
1) регистарски број институције електронског новца;
2) пословно име и адреса седишта, телефон, имејл адреса и адреса интернет странице институције електронског новца;
3) матични број и порески идентификациони број (ПИБ) институције електронског новца;
4) датум и број решења Народне банке Србије којим је институцији електронског новца издата дозвола за издавање електронског новца;
5) финансијски извештаји институције електронског новца, са извештајем спољног ревизора;
6) име и адреса, односно пословно име и седиште лица с квалификованим учешћем у институцији електронског новца и подаци о висини тог учешћа;
7) подаци о члановима органа управљања и лицима која ће непосредно руководити пословима издавања електронског новца и пружања платних услуга у институцији електронског новца.
8. У регистар институција електронског новца уносе се следећи подаци о заступнику институције електронског новца у Републици Србији:
1) пословно име, адреса седишта и имејл адреса заступника;
2) регистарски број, пословно име и адреса седишта институције електронског новца коју заступа;
3) подаци о писменом овлашћењу за пружање платних услуга;
4) опис платних услуга које институција електронског новца пружа преко заступника;
5) подаци о лицима с квалификованим учешћем у заступнику – правном лицу;
6) подаци о члановима органа управљања и лицима која ће непосредно руководити пословима издавања електронског новца и пружања платних услуга код заступника – правног лица.
9. Народна банка Србије уписаће у регистар институција електронског новца сагласност за оснивање огранка институције електронског новца у трећој држави која је тој институцији дата на основу одлуке којом се уређују ближи услови и начин давања и одузимања сагласности за оснивање огранака институције електронског новца.
У регистар институција електронског новца уносе се следећи подаци о огранку институције електронског новца у трећој држави:
1) назив, адреса и имејл адреса огранка;
2) регистарски број, пословно име и адреса седишта институције електронског новца која је основала огранак;
3) датум и број решења Народне банке Србије којим је институцији електронског новца дата сагласност за оснивање огранка у трећој држави;
4) опис платних услуга које институција електронског новца пружа преко огранка;
5) подаци о лицима која ће непосредно руководити пословима издавања електронског новца и пружања платних услуга преко огранка;
6) број и датум решења о одузимању сагласности из става 1. ове тачке.
Вођење регистара и упис података
10. Регистри прописани овом одлуком представљају јавну књигу и Народна банка Србије их води у електронском облику.
Подаци из регистара прописаних овом одлуком доступни су на интернет презентацији Народне банке Србије.
11. Регистарске бројеве платних институција, односно институција електронског новца из регистара прописаних овом одлуком формира Народна банка Србије и додељује их при упису у те регистре. Ови бројеви су јединствени, непроменљиви и непоновљиви.
12. Народна банка Србије уписује податке у регистре из ове одлуке на основу документације коју јој достављају платне институције и институције електронског новца, као и на основу друге расположиве документације.
У регистре прописане овом одлуком уписују се и све промене података из тач. од 2. до 9. те одлуке.
Платне институције и институције електронског новца дужне су да о насталим променама података који се уносе у регистре из ове тачке без одлагања обавесте Народну банку Србије, која те промене уписује у те регистре у року од три дана од дана пријема обавештења из овог става.
Брисање података из регистара
13. Народна банка Србије брисаће из одговарајућег регистра податке о платној институцији и институцији електронског новца ако је њихова дозвола за пружање платних услуга, односно за издавање електронског новца престала да важи.
Ако је платна институција добила дозволу за издавање електронског новца, подаци о тој институцији уписују се у регистар институција електронског новца, а бришу се из регистра платних институција. 
Народна банка Србије брисаће из одговарајућег регистра податке о заступнику платне институције, односно институције електронског новца најкасније наредног радног дана од дана доношења решења о брисању тог заступника у складу с чл. 102. и 136. Закона.
Народна банка Србије брисаће из одговарајућег регистра податке о огранку платне институције, односно институције електронског новца у трећој држави шест месеци након дана доношења решења о одузимању сагласности из тачке 5. став 1. и тачке 9. став 1. ове одлуке.
Завршна одредба
14. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 1. октобра 2015. године.
 
ИО НБС број 56
У Београду, 19. јуна 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.