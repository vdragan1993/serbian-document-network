На основу члана 58. став 9. Закона о железници („Службени гласник РС”, 
	бр. 45/13 и 91/15), 
Министар грађевинарства, саобраћаја и инфраструктуре доноси
 
ПРАВИЛНИК
o начину за прибављање сагласности управљача железничке 
	инфраструктуре, садржини техничке документације и активностима које 
	инвеститор комуналне инфраструктуре треба да изврши током прибављања 
	сагласности управљача железничке инфраструктуре, изградње и експлоатације 
	кроз пружни појас 
"Службени гласник РС", број 23 од 7. марта 2016.
 
Члан 1.
Овим правилником прописују се начин за прибављање сагласности управљача 
	железничке инфраструктуре, садржина техничке документације и активности које 
	инвеститор комуналне инфраструктуре треба да изврши током прибављања 
	сагласности управљача железничке инфраструктуре, изградње и експлоатације 
	кроз пружни појас. 
Члан 2.
Инвеститор комуналне инфраструктуре писаним захтевом прибавља сагласност 
	за изградњу и експлоатацију комуналне инфраструктуре кроз пружни појас, 
	испод, поред или изнад пруге, на основу претходно прибављених техничких 
	услова управљача железничке инфраструктуре за израду техничке документације.
Инвеститор комуналне инфраструктуре у захтеву тражи услове за провођење 
	комуналне инфраструктуре испод, поред или изнад железничке пруге. Управљач 
	железничке инфраструктуре у техничким условима дефинише место, начин и 
	услове за пројектовање, изградњу и експлоатацију комуналне инфраструктуре 
	кроз пружни појас, како би повећао ниво безбедности железничког саобраћаја.
Члан 3.
Писани захтев за издавање техничких услова садржи: 
1) назив, односно име и презиме, пуну адресу и телефон за контакт 
	подносиоца захтева и лица задуженог за контакт;
2) назив инвеститора на кога гласе технички услови (тачан назив и адреса) 
	и податке о правном субјекту који сноси трошкове издавање техничких услова 
	(за правна лица – тачан назив, адреса, ПИБ, матични број и текући рачун);
3) врсту објекта или инсталације на коме се изводе радови;
4) идејно техничко решење комуналне инфраструктуре, које садржи 
	ситуациони план у државном координатном систему у одговарајућој размери са 
	локацијом објекта у односу на железничку пругу, удаљеност од осовине 
	најближег колосека, односно планирано место укрштања инсталације са 
	железничком пругом (километарски положај), начин планираног вођења објекта – 
	у нивоу колосека, испод колосека или изнад колосека, планирану висину 
	објекта и друге техничке карактеристике;
5) плански документ, односно сепарат урбанистичког документа којим је 
	предвиђена изградња објекта комуналне инфраструктуре;
6) власнички лист са копијом плана, свих катастарских парцела на којима 
	се планирају изводити радови у зони железничке пруге, као и тачно дефинисану 
	границу железничког земљишта са видљивим бројевима катастарских парцела.
Члан 4.
У зависности од захтева, приложене документације и испуњености услова за 
	издавање техничких услова, управљач железничке инфраструктуре спроводи 
	поступак издавања техничких услова у року од 15 дана, односно 30 дана за 
	објекте из члана 133. Закона о планирању и изградњи („Службени гласник РС”, 
	бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – 
	УС, 98/13 – УС, 132/14 и 145/14), од дана пријема захтева од стране 
	надлежног органа.
Уколико подносилац захтева не достави потребну документацију предвиђену 
	чланом 3. овог правилника управљач инфраструктуре подносиоцу захтева 
	доставља обавештење о недостацима документације.
Члан 5.
Стручна комисија управљача железничке инфраструктуре врши увид на лицу 
	места ради утврђивања техничких чињеница за провођење комуналне 
	инфраструктуре кроз пружни појас.
Технички услови састављају се у писаној форми на основу елемената из 
	писаног захтева и чињеница о техничким могућностима које су утврђене на лицу 
	места.
Издати технички услови од стране управљача железничке инфраструктуре важе 
	две године од дана издавања и исти се могу продужити пре истека овог рока.
	
У техничким условима дефинише се техничка документација коју је потребно 
	израдити да би се прибавила сагласност управљача железничке инфраструктуре.
Члан 6.
Писани захтев за издавање сагласности управљача железничке инфраструктуре 
	за провођење комуналне инфраструктуре кроз пружни појас садржи:
1) назив, односно име и презиме, пуну адресу и телефон за контакт 
	подносиоца захтева односно лица задуженог за контакт;
2) назив инвеститора на кога треба да гласи сагласност (тачан назив и 
	адреса) и податке о правном субјекту који сноси трошкове издавање 
	сагласности (за правна лица – тачан назив, адреса, ПИБ, матични број и 
	текући рачун);
3) идејни пројекат или пројекат за грађевинску дозволу, урађен у складу 
	са железничким техничким условима управљача железничке инфраструктуре и 
	другим условима надлежних институција.
Члан 7.
Уз захтев за издавање сагласности из члана 6. овог правилника прилаже се 
	техничка документација у једном штампаном и једном електронском примерку.
	
Управљач железничке инфраструктуре врши преглед техничке документације и 
	утврђује да ли је у истој поступљено у складу са техничким условима. 
Члан 8.
Инвеститор комуналне инфраструктуре отпочиње и врши извођење радова у 
	пружном појасу под железничким надзором. Железнички надзор одређује управљач 
	железничке инфраструктуре у циљу очувања безбедности јавног железничког 
	саобраћаја и заштите јавне железничке инфраструктуре.
Инвеститор комуналне инфраструктуре подноси захтев за обезбеђење термина 
	за извођење радова у пружном појасу и обезбеђење лица за надзор управљача 
	железничке инфраструктуре за извођење радова 15 дана пре планираног почетка 
	радова.
Међусобна права и обавезе између инвеститора комуналне инфраструктуре и 
	управљача железничке инфраструктуре уређују се уговором.
Инвеститор комуналне инфраструктуре да пре почетка извођења радова 
	прибавља грађевинску дозволу, односно одобрење за реконструкцију комуналне 
	инфраструктуре. 
О изведеним радовима сачињава се записник којим се констатује да су 
	радови изведени према верификованој техничкој документацији. Уз записник се 
	прилаже елаборат геодетског снимка и употребна дозвола за изведени објекат.
Члан 9.
Овај правилник ступа на снагу осмог дана од дана објављивања у 
	,,Службеном гласнику Републике Србије”. 
 
Број 110-00-00176/205-04
У Београду, 3. марта 2016. године
Министар,
проф. др Зорана Михајловић, с.р.