На основу члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), a у складу са чл. 3. и 4. Уредбе о општим условима за емисију и продају дугорочних државних хартија од вредности на међународном финансијском тржишту („Службени гласник РС”, број 4/13), 
Влада доноси
 
ОДЛУКУ
о утврђивању критеријума за избор банака које ће вршити услуге продаје и друге финансијске услуге у вези са емитовањем дугорочних државних хартија од вредности на међународном финансијском тржишту 
"Службени гласник РС", број 8 од 25. јануара 2013.
 
1. Утврђују се критеријуми за избор банака које ће вршити услуге продаје и друге финансијске услуге у вези са емитовањем дугорочних државних хартија од вредности на међународном финансијском тржишту.
Критеријуми из става 1. ове тачке одштампани су уз ову одлуку и чине њен саставни део.
2. Захтев за достављање предлога упућује се на адресе првих 25 банака са званичне Bloomberg Underwriter Rankings листе, која се односи на емисије дугорочних државних хартија од вредности (еврообвезница) у региону Средње и Источне Европе, Блиског Истока и Африке за период претходне две године и текућу годину у валутама за које се планира издавање.
3. Влада бира најмање две, а највише пет банака које ће вршити услуге продаје и друге финансијске услуге у вези са емитовањем дугорочних државних хартија од вредности на међународном финансијском тржишту, с тим да све изабране банке врше услуге по јединственој накнади за извршене услуге, коју утврђује Влада, а која не сме бити већа од утврђене средње вредности предложених накнада изабраних банака.
4. Изабране банке ће за Републику Србију вршити услуге продаје и друге финансијске услуге у вези са емитовањем дугорочних државних хартија од вредности на међународном финансијском тржишту за једну емисију, с тим да се ово ограничење не односи на исте емисије. Банке које су радиле емисију која се поново отвара, вршиће услуге продаје и друге финансијске услуге у вези са поновним отварањем. 
5. Ова одлука ступа на снагу наредног дана од дана објављивања у „Службеном гласнику Републике Србије”.
05 број 424-384/2013-1
У Београду, 24. јануара 2013. године
Влада
Председник,
Ивица Дачић, с.р.
ПРИЛОГ
Критеријуми за избор банака које ће вршити услуге продаје и друге финансијске услуге у вези са емитовањем дугорочних државних хартија од вредности на међународном финансијском тржишту (компоненте критеријума и поени додељени за поједине компоненте критеријума)
  




Број


Компоненте критеријума


Поени




1.


Провизија банке 


максимално 25




2.


Искуство банке у погледу емисије еврообвезница 


максимално 25




3.


Посвећеност секундарном тржишту еврообвезница


максимално 10




4.


Тимско искуство у погледу емисије еврообвезница 


максимално 10




5.


Квалитет предлога


максимално 30




 Укупно


100




1. Провизија банке максимално 25 поена
Банци са најнижом могућом провизијом (0 базних поена) додељује се 25 поена.
Следећа формула се користи при израчунавању броја поена који се односе на ову компоненту критеријума, при чему је провизија банке представљена базним поенима 0.01%, bpi је вредност базног поена, док је N коначан број поена: 
25 – (bpi *bps) = N, (0bp~25, bpi=25/20bps)
2. Искуство банке у погледу емисије еврообвезница максимално 25 поена
Ова компонента критеријума процењује број послова (15 поена) и вредност послова изражена у милионима USD (10 поена) у релевантном периоду од 2011. године до дана подношења предлога. 
Највиши број поена по основу овог критеријума је 25. 
Поени који се односе на ову компоненту критеријума додељују се на следећи начин:
2.1. Број послова 
Банци са највишим бројем послова додељује се 15 поена, док се за друге банке користи следећа евалуациона формула:
x(j) / x(max) * 15 = N,
при чему x(j) представља број релевантних послова банке, x(max) представља највиши број послова банке, док N представља коначан број поена. 
2.2. Вредност послова у милионима USD
Банци са највишом вредношћу послова додељује се 10 поена, док се за друге банке користи следећа евалуациона формула:
x(j) / x(max) * 10 = N,
при чему x(j) представља вредност релевантних послова банке, x(max) представља највишу вредност послова банке, док N представља коначан број поена. 
Напомена: Уколико је посао извршен у валути која није амерички долар (USD), примењује се курс важећи на дан извршења посла.
3. Посвећеност секундарном тржишту еврообвезница максимално 10 поена
Ова компонента критеријума процењује број трансакција у релевантном периоду (5 поена) и релативну вредност трансакција у релевантном периоду (5 поена).
Максималан број поена који се може доделити банци у погледу ове компоненте критеријума је 10.
Број поена који се односи на ову компоненту критеријума додељује се на следећи начин: 
3.1. Број трансакција у релевантном периоду (до 12 месеци након релевантне емисије еврообвезница)
Банци која има највиши просечни број трансакција у релевантном периоду додељује се 5 поена, док се за друге банке користи следећа евалуациона формула:
x(j) / x(max) * 5 = N,
при чему x(j) представља просечан број релевантних трансакција у релевантном периоду, x(max) представља највиши просечни број трансакција банке, док N представља коначан број поена. 
3.2. Релативна вредност трансакција у релевантном периоду (до 12 месеци након релевантне емисије еврообвезница)
Банци са највишом просечном релативном вредношћу трансакција у релевантном периоду додељује се 5 поена, док се за друге банке користи следећа евалуациона формула:
x(j) / x(max) * 5 = N,
при чему x(j) представља просечну релативну вредност релевантних трансакција банке у релевантном периоду, x(max) представља највишу просечну релативну вредност релевантних трансакција у релевантном периоду, док N представља коначан број поена. Релативна вредност трансакција у референтном периоду израчунава се на основу односа између вредности трансакција на секундарном тржишту и номиналне вредности емитованих еврообвезница. 
4. Тимско искуство у погледу емисије еврообвезница максимално 10 поена
Овом компонентом критеријума процењује се искуство менаџера тима (5 поена) и искуство чланова тима (5 поена), на основу броја реализованих емисија еврообвезница.
Највиши број поена који се додељује за ову компоненту критеријума је 10.
Број поена који се односе на ову компоненту критеријума додељује се на следећи начин:
4.1. Искуство менаџера тима 
Банци са најискуснијим менаџером тима додељује се 5 поена, док се за друге банке користи следећа евалуациона формула:
x(j) / x(max) * 5 = N,
при чему x(j) представља број релевантних трансакција менаџера тима банке у релевантном периоду, x(max) представља највиши број релевантних трансакција менаџера тима банке, док N представља коначан број поена. Релевантни период представља период од 2011. године до дана подношења предлога. 
4.2. Искуство чланова тима
Банци са најискуснијим тимом се додељује 5 поена, док се за друге банке користи следећа евалуациона формула:
x(j) / x(max) * 5 = N,
при чему x(j) представља број релевантних трансакција чланова тима банке у релевантном периоду, x(max) представља највиши број релевантних трансакција чланова тима банке, док N представља коначан број поена. Релевантни период представља период од 2011. године до дана подношења предлог. Број трансакција чланова тима рачуна се као просечан број трансакција по члану тима у релевантном периоду. 
5. Квалитет компонената предлога максимално 30 поена
Квалитет компонената предлога оцењује се на основу: регионалне распоређености потенцијалних инвеститора и броја инвеститора, могућности приступа новим тржиштима, предложене рочности хартија од вредности које се продају, планираног потенцијалног учешћа банке у куповини хартија од вредности које се емитују, начина и потенцијала подршке секундарном трговању емитованих хартија од вредности, предложене стратегије продаје хартија од вредности на међународном тржишту, услова хеџинга и на основу посвећености банке развоју финансијских операција на тржишту Републике Србије. 
Чланови радне групе процењују квалитет компонената предлога и дају своје оцене изражене у поенима (минимално 0, максимално 30), на основу којих се одређује просечна оцена појединачних предлога. 
Максималан број поена који се банци може доделити по основу ове компоненте критеријума је 30 поена.