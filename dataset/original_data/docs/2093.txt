На основу члана 64. став 1. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13, 142/14 и 68/15 – др. закон), члана 12. став 2. тачка 16) Закона о одбрани („Службени гласник РС”, бр. 116/07, 88/09, 88/09 – др. закон, 104/09 – др. закон и 10/15) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о образовању Буџетског фонда за потребе војног образовања и војне научноистраживачке делатности
"Службени гласник РС", број 82 од 28. 
				септембра 2015.
 
1. Образује се Буџетски фонд за потребе војног образовања и војне научноистраживачке делатности (у даљем тексту: Буџетски фонд) у циљу одвојеног приказивања појединих буџетских прихода, расхода и издатака намењених за развој војног образовања и војне научноистраживачке делатности, као и развој и одржавање капацитета јединица и установа Министарства одбране и Војске Србије које се баве делатностима везаним за образовање и научноистраживачки рад.
2. Буџетски фонд се отвара као евиденциони рачун у оквиру главне књиге трезора и то као индиректни корисник буџетских средстава, функција 250.
3. Средства за финансирање Буџетског фонда обезбеђују се из:
1) дела прихода које остваре организационе јединице Министарства одбране и Војске Србије, које се баве делатношћу истраживања, едукације и развоја, а који задржавају карактер сопствених прихода у складу са одредбама Закона о буџетском систему;
2) донација;
3) буџета и других извора у складу са законом.
4. Обим средстава из тачке 3. подтачка 1) ове одлуке, утврдиће министар одбране.
5. Средства Буџетског фонда користе се за:
1) обављање делатности војног образовања и научноистраживачког рада који је у функцији војношколских установа и војних научноистраживачких установа;
2) научно и стручно усавршавање запослених;
3) набавку опреме за развој и подизање квалитета наставе у војношколским установама и квалитета рада научноистраживачких установа од значаја за одбрану;
4) друге намене у складу са законом и годишњим програмом коришћења средстава фонда.
6. Буџетски фонд се образује на неодређено време.
7. Стручне и административно-техничке послове у циљу функционисања Буџетског фонда обављају унутрашње јединице Министарства одбране у складу са својим надлежностима, законским прописима за буџетске кориснике и прописима о војним школама и научноистраживачким установама.
8. Плаћања на терет Буџетског фонда врше се до нивоа средстава одобрених Буџетском фонду, а преузимање обавеза се може вршити до нивоа остварених прихода Буџетског фонда.
9. Буџетским фондом управља Министарство одбране.
10. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-9702/2015
У Београду, 19. септембра 2015. године
Влада
Председник, 
Александар Вучић, с.р.