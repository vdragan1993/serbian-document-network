На основу члана 39. став 1. тачка 12. Закона о платном промету („Службени лист СРЈ”, бр. 3/2002 и 5/2003 и „Службени гласник РС”, бр. 43/2004 и 62/2006), 
Гувернер Народне банке Србије доноси
 
ОДЛУКУ
о обављању обрачуна и поравнања платних картица
„Службени гласник РС“, број 4 од 20. јануара 2009.
 
 
1. Овом одлуком прописује се начин на који Народна банка Србије обавља обрачун и поравнање платних картица, и то 
DinaCard платних картица (у даљем тексту: картица), а у складу с чланом 39. став 1. тачка 6. Закона о платном промету.
Обрачун по основу картица (у даљем тексту: клиринг по картицама) Народна банка Србије обавља за банке које издају картице, као и за банке преко којих настаје потраживање по основу коришћења картица а које су власници мреже за пријем картица (у даљем тексту: учесници у клирингу по картицама).
 
2. Народна банка Србије клиринг по картицама обавља као мултилатерални нето обрачун, док се поравнање између учесника у клирингу по картицама врши задуживањем и одобравањем њихових рачуна у 
RTGS систему.
 
3. Клиринг по картицама обавља се у складу са овом одлуком, оперативним правилима 
DinaCard система и оперативним правилима за RTGS систем, а на основу овлашћења на основу којих Народна банка Србије задужује рачуне банке по основу нето позиције из мултилатералног обрачуна у клирингу.
Банком из става 1. ове тачке сматра се банка из члана 2. тачка 10, одредба под а), Закона о платном промету.
 
4. Податке о потраживањима насталим по основу коришћења картица, учесници у клирингу по картицама достављају Народној банци Србије на начин и у роковима утврђеним оперативним правилима 
DinaCard система. 
Оперативним правилима 
DinaCard система и техничком спецификацијом тог система утврђују се и начин и услови за прикључење у клиринг по картицама, мере заштите и одговорности, начин извршења обрачунатих нето позиција, обезбеђење поравнања, формат и садржина порука којима се достављају подаци из става 1. ове тачке, термински план клиринга, обавештавање учесника у клирингу, услови за искључење из клиринга и накнада за послове клиринга.
 
5. На основу добијених података из тачке 4. став 1. ове одлуке, Народна банка Србије обрачунава мултилатералне нето износе по основу коришћења картица.
После извршеног обрачуна у смислу става 1. ове тачке, Народна банка Србије, на основу обрачунате нето позиције, а у складу са оперативним правилима 
DinaCard система, задужује и одобрава рачуне учесника у клирингу по картицама у 
RTGS систему. 
За вршење поравнања обрачунатих нето позиција, Народна банка Србије отвара и води обрачунски рачун за 
DinaCard платне картице.
 
6. Податке на основу којих је извршен клиринг по картицама, Народна банка Србије доставља банкама које су издаваоци картица, на начин утврђен оперативним правилима 
DinaCard система. 
 
7. Народна банка Србије врши и поравнање већ обрачунатих нето позиција у динарима по основу коришћења 
VISA и MasterCard платних картица, а за то поравнање отвара и води обрачунске рачуне за ове платне картице.
 
8. Даном ступања на снагу ове одлуке престаје да важи Одлука о обављању обрачуна платних картица („Службени гласник РС”, број 93/2003).
 
9. Ова одлука ступа на снагу наредног дана од дана објављивања у „Службеном гласнику РС”. 
  
О. број 12
У Београду, 19. јануара 2009. године
Гувернер
Народне банке Србије,
Радован Јелашић, с.р.