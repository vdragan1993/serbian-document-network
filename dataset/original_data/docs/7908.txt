На основу члана 16. став 2. Закона о здравственој заштити („Службени гласник
РС”, број 107/05) и члана 42. став 1. Закона о Влади („Службени гласник РС”,
бр. 55/05, 71/05 – исправка, 101/05 и 65/08), 
Влада доноси 
 
 
УРЕДБУ 
о Националном програму превентивне
здравствене заштите деце са психофизиолошким поремећајима и говорном
патологијом

„Службени гласник РС“, број 15 од 27.
фебруара 2009.
 
 
Члан 1.
Овом уредбом утврђује се Национални програм превентивне здравствене заштите
деце са психофизиолошким поремећајима и говорном патологијом и уређују
активности на раном откривању деце са психофизиолошким и говорним поремећајима,
на свим нивоима здравствене заштите. 
 
Члан 2.
Активности на раном откривању деце са психофизиолошким и говорним поремећајима
спроводе се по Националном програму из члана 1. ове уредбе, који садржи
утврђени циљ, активности и очекивани резултат. 
Национални програм из члана 1. ове уредбе одштампан је уз ову уредбу и чини њен
саставни део. 
 
Члан 3.
Ова уредба ступа на снагу осмог дана од објављивања у „Службеном гласнику
Републике Србије”.
  
05 број 110-794/2009 
У Београду, 19. фебруара 2009. године 
Влада 
Први потпредседник Владе – 
заменик председника Владе, 
Ивица Дачић, с.р.
 
 НАЦИОНАЛНИ ПРОГРАМ ПРЕВЕНТИВНЕ
ЗДРАВСТВЕНЕ ЗАШТИТЕ ДЕЦЕ СА ПСИХОФИЗИОЛОШКИМ ПОРЕМЕЋАЈИМА И
ГОВОРНОМ ПАТОЛОГИЈОМ 
 
Програм организације раног откривања психофизиолошких
поремећаја и говорне патологије
 
Психофизиолошки поремећаји и говорна патологија представљају глобалан проблем,
посебно у земљама у транзицији. Према подацима Светске здравствене организације
психофизиолошки поремећаји су у све већем порасту. 
Уочавајући овај проблем као један од приоритетних, Министарство здравља 2005.
године образовало је Републичку стручну комисију за превенцију и лечење
психофизиолошких поремећаја (у даљем тексту: РСК) која је, између осталог,
сачинила предлог Националног програма за превенцију психофизиолошких и говорних
поремећаја. 
С обзиром на важност проблема и чињеницу да се у Републици Србији годишње роди
око 18.000 деце код које се идентификује неки облик патолошких стања при
рођењу, радна група РСК је предложила пројекат за израду Националног програма
превенције психофизиолошких поремећаја и говорне патологије (у даљем тексту:
Национални програм).Овај програм треба да омогући скрининг, односно рано
откривање психофизиолошких поремећаја и говорне патологије код деце у нашој
земљи. 
Пред учесницима у Националном програму стоји веома одговоран и сложен задатак
да се са ограниченим финансијским средствима организује и спроведе успешан
скрининг. 
Наша земља има довољно педијатара и осталог медицинског особља, али не и
довољно здравствених сарадника (логопеда) који би спроводили овај скрининг.
Увођењем организованог скрининга извршиће се и делимична трансформација
организације здравствене службе по угледу на земље које су успешно спровеле
овај скрининг. 
Национални програм за превенцију и лечење психофизиолошких поремећаја је у
складу са препорукама Светске здравствене организације чији је циљ рано
откривање психофизиолошких поремећаја и говорне патологије, адекватна
дијагностика и терапија са циљем смањења фреквенције психофизиолошких и говорних
поремећаја и побољшања квалитета живота особа са сметњама у развоју и њихових
породица.
 
1. ПРИКАЗ СИТУАЦИЈЕ 
 
1.1. Епидемиологија психофизиолошких
поремећаја
и говорне патологије 
 
Ситуација у свету
 
Процењује се да у свету има око 11% деце са различитим облицима
психофизиолошких поремећаја укључујући и говорну патологију (према процени
Светске здравствене организације, код словенских народа има 5-10 % деце са
дислексијом, или од 21-30% особа са можданим ударом има афазију). 
Психофизиолошки
поремећаји и говорна патологија – један од приоритетних јавноздравствених
проблема у Републици Србији. 
У нашој земљи за сада не постоје прецизни епидемиолошки подаци о
психофизиолошким и говорним поремећајима, као ни регистар деце са сметњама у
развоју. Неки подаци, међутим, указују на велику инциденцију ове патологије у
дечјој популацији. Тако, на пример, према подацима Владе Савезне Републике
Југославије (2000. године) од три милиона прегледане деце 142.700 је имало неки
облик ометености. Од тог броја 92.000 је било са недовољном менталном
развијеношћу, 30.000 деце са поремећајем слуха, 15.000 са поремећајима вида,
3.500 деце са церебралном парализом, 1.750 са мишићном дистрофијом и 450 деце
са аутизмом. 
Према истраживању УНИЦЕФ-а и Републичког завода за статистику „МИЦС” за период
2005–2006. године (анкетирање мајки, чија су деца старости од две до девет
година), 11,3% деце има бар један облик инвалидности (оштећење слуха, вида и
отежан говор). 
Подаци Министарства рада и социјалне политике за 2006. годину указују да је у
установама социјалне заштите смештено 3.538 деце и младих ометених у развоју. 
Оштећење говора и слуха представљају најчешће облике психофизиолошких
поремећаја. Поремећаји говора јављају се како код деце са наведеним облицима
ометености, тако и код деце опште популације. Иако нема прецизних
епидемиолошких студија, процењује се да око 20–30% популације дечјег узраста у
нашој средини има неки облик психофизиолошког и говорног поремећаја. Ако се
томе додају и подаци о стеченим поремећајима који се могу јавити код деце након
периода усвајања говора онда је проценат популације са психофизиолошким и
говорним поремећајима знатно већи. 
Треба напоменути и то да се из године у годину бележи значајан пораст броја
деце са сметњама у развоју. О томе говоре подаци Здравствено-статистичког
годишњака Републике Србије из 2006. године према којем је од броја живорођене
деце у тој години, 17.974 имало неки облик патолошког стања при рођењу, што износи
25% популације живорођене деце. 
Израдом и имплементацијом Националног програма значајно би се смањио број деце
са психофизиолошким поремећајима и говорном патологијом и достигао број као у
развијеним земљама око 7%. Овим програмом превенције смањио би се и број деце
која имају потребу за обично дуготрајним и скупим лечењем. 
Национални програм на секундарном нивоу обухвата набавку опреме отоакустичких
емисија у породилиштима, као и едукацију лекара за извођење скрининга. Спровођењем
скрининга дијагностиковаће се оштећења слуха на време, а самим тим започети
одговарајуће лечење већ у узрасту новорођенчета. 
Овим програмом се образује Регистар деце са сметњама у развоју, унапређује
квалитет живота деце и породица у којима они живе, а смањује број деце
смештене у установе социјалне заштите. 
 
Психофизиолошки поремећаји и говорна
патологија
– могући узроци и превенција
 
Регионалним разликама у стопама и трендовима испољавања психофизиолошких
поремећаја и говорне патологије доприноси више фактора. Учесталост
психофизиолошких и говорних поремећаја зависи од биолошких, психолошких и
социоекономских фактора. Могући узроци психофизиолошких и говорних поремећаја
су различита патолошка стања у трудноћи, при рођењу и након рођења, социјална
депривација и психогени фактори. 
Израдом Националног програма значајно би се смањио број деце са
психофизиолошким и говорним поремећајима. Једна од превентивних мера јесте рано
откривање и благовремена дијагностика и терапија деце са сметњама у развоју.
 
1.2. Законска регулатива
 
Систем здравствене заштите и организација здравствене службе уређени су Законом
о здравственој заштити („Службени гласник РС”, број 107/05 – у даљем тексту:
Закон). 
Здравствена заштита у смислу тог закона обухвата спровођење мера за очување и
унапређење здравља грађана, спречавање, сузбијање и рано откривање болести,
повреда и других поремећаја здравља и благовремено и ефикасно лечење и
рехабилитацију (члан 2). 
Здравствена заштита деце до навршених 15 година живота, школске деце и
студената до краја прописаног школовања, а најкасније до 26 године живота
обезбеђена је и друштвеном бригом за здравље (члан 11). 
Здравствену службу у Републици чине здравствене установе и други облици
здравствене службе (приватна пракса), који се оснивају ради спровођења и
обезбеђивања здравствене заштите као и здравствени радници, односно здравствени
сарадници који обављају здравствену делатност у складу са тим законом (члан 6).

Здравствена делатност обавља се на примарном, секундарном и терцијарном нивоу
(чл. 79, 88, 89, 90. и 91). Здравствена делатност на примарном нивоу обухвата
превентивну здравствену заштиту групација становништва изложених повећаном ризику
обољевања и осталих становника, у складу са посебним програмом превентивне
здравствене заштите на примарном нивоу (члан 88). 
Грађани остварују примарну здравствену заштиту у домовима здравља преко
изабраног лекара, а за популацију узраста до 18 година то је доктор медицине
специјалиста педијатрије. 
Садржај рада изабраног лекара прописан је: Законом о здравственом осигурању
(„Службени гласник РС”, бр. 107/05 и 109/05); Правилником о условима за
обављање здравствене делатности у здравственим установама и другим облицима
здравствене службе („Службени гласник РС”, број 43/06); Правилником о условима
и начину унутрашње организације здравствених установа („Службени гласник РС”,
број 43/06); Правилником о обиму и садржају права на здравствену заштиту из
обавезног здравственог осигурања и о партиципацији за 2008. годину („Службени
гласник РС”, бр. 14/08 и 20/08). 
Поред тога, изабрани лекари спроводе све активности у дому здравља које су
прописане и Законом (чл. 95, 98. и 99) укључујући и организовање и спровођење
мера на очувању и унапређењу здравља за све категорије становника, прегледе у
циљу дијагностике и благовременог лечења, као и упућивање пацијената на
секундарни и терцијарни ниво. 
Законом о здравственом осигурању прописано је да осигурана лица којима се
обезбеђује здравствена заштита у пуном износу су осигураници деца до навршених
15 година живота, школска деца и студенти до краја прописаног школовања, а
најкасније до навршених 26 година (члан 22. став 1). Правилником о обиму и
садржају права на здравствену заштиту из обавзеног здравственог осигурања и о
партиципацији за 2008. годину, прописано је да Републички завод за здравствено
осигурање обезбеђује право на систематске прегледе деци, школској деци и студентима.

 
1.3. Организација служби за здравствену
заштиту деце
 
Дом здравља је здравствена установа у којој се обавља здравствена делатност на
примарном нивоу и у којој се обезбеђује најмање превентивна здравствена заштита 
за све категорије становника, хитна медицинска помоћ, општа медицина, 
здравствена заштита жена и деце, патронажна служба као и лабораторијска и
друга дијагностика (чл. 94. и 95. Закона). 
Послови здравствене делатности на примарном нивоу, између осталог, обухватају и
заштиту и унапређење здравља, спречавање и рано откривање болести. Здравствене
установе на овом нивоу, такође остварују сарадњу са другим здравственим,
социјалним и другим установама и организацијама за припремање и извођење
програма за очување и унапређење здравља (члан 88. Закона). 
У дому
здравља (и другим здравственим установама на примарном нивоу) може се обављати
и специјалистичко-консултативна делатност. У том случају дом здравља се
повезује у стручном или организационом смислу са одговарајућом здравственом
установом која обавља секундарну здравствену делатност (члан 89. Закона). 
У Републици Србији постоји 158 домова здравља са мрежом здравствених станица и
амбуланти. 
Институти
и заводи за јавно здравље као институције здравствене заштите које обављају
здравствену делатност на више нивоа (чл. 119, 120, 121. и 122. Закона)
одговорни су за планирање, праћење и спровођење посебних програма здравствене
заштите утврђених од стране Министарства здравља. Овај национални програм један
је од приоритетних програма Министарства здравља за чије спровођење је
неопходно учешће свих дефинисаних нивоа здравствене заштите. 
Здравствене установе, између осталог, спроводе програме здравствене заштите
(члан 80. тачка 4. Закона). 
Правилник о условима и начину унутрашње организације здравствених установа
предвиђа у домовима здравља формирање развојних саветовалишта за предшколски
узраст до шесте године (члан 6). Правилник о ближим условима за обављање
здравствене делатности у здравственим установама и другим облицима здравствене
службе прописује стандарде кадрова за развојно саветовалиште: за 8.500 деце
предшколског узраста у развојном саветовалишту ради поред једног доктора
медицине специјалисте педијатра и једног дефектолога као и логопеда са
половином радног времена (члан 4). 
Уобичајена пракса је да се рад развојног саветовалишта временски или просторно
издваја од осталих сегмената рада службе, што је у складу са Стручно
методолошким упутством за спровођење Уредбе о здравственој заштити жена, деце,
школске деце и студената („Службени гласник РС”, број 49/95) које се и даље
спроводи.
 
1.4. Кадровски капацитети и опремљеност
 
Служба за здравствену заштиту деце на примарном нивоу (дом здравља) обезбеђује
здравствену заштиту деци до шест година старости. Према подацима Института за
јавно здравље Србије „Др Милан Јовановић Батут” (Здравствено-статистички
годишњак Републике Србије за 2006. годину), у Републици Србији здравствену
заштиту деци у 2006. години обезбеђивало је 767 лекара (648 или 84,5% су лекари
специјалисти педијатри). Број деце предшколског узраста на једног лекара у
служби за здравствену заштиту деце је 698. 
На нивоу примарне здравствене заштите ради 85 логопеда. 
Неонатолошких одељења има у клиничко болничким центрима, клиникама и у општим
болницама, а у њима укупно ради 52 субспецијалиста неонатолога. 
 
БОЛНИЧКА
ПОРОДИЛИШТА укупно – 48 



Округ


Здравствена
  установа


Неонатолошко








одељење




Севернобачки


ОБ
  Суботица


+




Севернобанатски


ОБ
  Кикинда








ОБ
  Сента






Јужнобанатски


ОБ
  Панчево








ОБ
  Вршац






Западнобачки


ОБ
  Сомбор


+




Јужнобачки


Клиника
  за гинекологију 








и
  акушерство Нови Сад








ОБ
  Врбас






Сремски


ОБ
  Сремска Митровица


+




Београдски


Гинеколошкоакушерска
  клиника


+






КБЦ
  Драгиша Мишовић


+






Институт
  за ГАК (Н. Фронт)


+






КБЦ
  Земун


+






КБЦ
  Звездара


+




Мачвански


ОБ
  Шабац








ОБ
  Лозница


+




Колубарски


ОБ
  Ваљево


+




Подунавски


ОБ
  Смедерево








ОБ
  Стефан Високи (См. Паланка)






Браничевски


ОБ
  Петровац








ОБ
  Пожаревац


+




Шумадијски


ОБ
  Аранђеловац








Клиника
  за гак Крагујевац


+




Поморавски


ОБ
  Ћуприја








ОБ
  Јагодина








ОБ
  Параћин






Борски


ОБ
  Бор


+






ОБ
  Кладово


+






ОБ
  Мајданпек


+






ОБ
  Неготин


+




Зајечарски


ОБ
  Зајечар


+






ОБ
  Књажевац


+




Златиборски


ОБ
  Прибој








ОБ
  Пријепоље








ОБ
  Ужице


+




Моравички


ОБ
  Чачак


+






ОБ
  Горњи Милановац






Рашки


ОБ
  Краљево


+






ОБ
  Нови Пазар






Расински


ОБ
  Крушевац


+




Нишавски


ОБ
  Алексинац








ГАК
  Ниш






Топлички


ОБ
  Прокупље






Пиротски


ОБ
  Пирот


+




Јабланички


ОБ
  Лесковац






Пчињски


ОБ
  Сурдулица








ОБ
  Врање






Косовско
  Митровачки


ОБ
  Косовска Митровица





У многим установама, како у болничким, тако и ванболничким, нема свако
породилиште посебно неонатолошко одељење, већ услуге пружају педијатри или
неонатолози са педијатријских одељења тих болница.
 
2. ПРИОРИТЕТНИ ПРОБЛЕМИ
 
1. Висока стопа инциденције патолошких стања при рођењу. 
2. Неблаговремено откривање психофизиолошких и говорних поремећаја. 
3. Недовољна информисаност родитеља о мерама превенције и раног препознавања
сметњи у развоју. 
4. Низак обухват циљне популације деце са сметњама у развоју редовним
систематским прегледима (педијатара и логопеда). 
5. Неуврштавање превенције психофизиолошких поремећаја и говорне патологије
међу приоритетне јавно-здравствене проблеме у Републици Србији. 
6. Неусклађеност редоследа коришћења услуга на различитим нивоима здравствене
заштите у Републици Србији. 
7. Недовољна обученост постојећег кадра за спровођење скрининга. 
8. Недостатак потребне опреме и простора. 
9. Непостојање информационог система за подршку имплементацији Националног
програма. 
10. Недовољна укљученост локалне заједнице у активности за унапређење здравља
деце и побољшања квалитета живота деце са сметњама у развоју. 
11. Недостатак средстава за финансирање организованог скрининга у оквиру
Националног програма. 
 
3. ЦИЉЕВИ НАЦИОНАЛНОГ ПРОГРАМА 
 
3.1. Општи циљ
 
Смањење преваленције психофизиолошких и говорних поремећаја у Републици Србији.
 
3.2. Специфични циљеви
 
– Подизање свести родитеља о значају редовних прегледа деце и раног откривања
сметњи у развоју и информисање о значају скрининга. 
– Обезбеђивање подршке Националном програму на државном нивоу. 
– Дефинисане улоге установа на свим нивоима здравствене заштите у превенцији и
лечењу психофизиолошких поремећаја и говорне патологије. 
– Јачање капацитета здравствених установа за реализацију Националног програма (обезбеђивање
довољног броја обучених кадрова и опреме). 
– Успостављање система прикупљања и управљања подацима из Националног програма.

– Успостављање контроле квалитета услуга за превенцију психофизиолошких
поремећаја и говорне патологије код деце. 
– Укључивање локалних заједница и невладиног сектора у спровођење Националног
програма.
 
4. УПРАВЉАЊЕ И КООРДИНАЦИЈА АКТИВНОСТИМА НАЦИОНАЛНОГ
ПРОГРАМА
 
Превенција психофизиолошких поремећаја и говорне патологије обухвата скуп
активности међу којима централно место заузима Национални програм организованог
скрининга. 
Национални
програм спроводи се на територији Републике Србије у виду организованог
децентрализованог програма. 
1. Министарство здравља основало је Републичку стручну комисију за превенцију и
лечење психофизиолошких поремећаја, у оквиру које је посебна радна група
израдила Предлог националног програма превентивне здравствене заштите деце са
психофизиолошким поремећајима и говорном патологијом. 
Републичка
стручна комисија за превенцију и лечење психофизиолошких поремећаја има стручно
консултантску улогу у спровођењу и праћењу активности Националног програма,
оцењује испуњавање услова за формирање референтног Центра за процену деце са
сметњама у развоју. 
2. Министарство здравља именовало је у оквиру Сектора за јавно здравље и
програмску здравствену заштиту особу одговорну за имплементацију Националног
програма. 
3. Министарство здравља оснива Центар за процену деце са сметњама у развоју при
Заводу за психофизиолошке поремећаје и говорну патологију „Проф. др Цветко
Брајовић” (у даљем тексту: Центар). 
Активности Центра за рано откривање психофизиолошких поремећаја и говорне
патологије јесу: израда стручно методолошког упутства за рад логопеда и
контроле његовог квалитета, израда финансијског плана на годишњем нивоу за
потребе раног откривања психофизиолошких поремећаја и говорне патологије,
предлагање расподеле средстава учесницима програма, осмишљавање и организовање
штампања униформних позивних писама, пратећег здравствено-промотивног
материјала (водичи, брошуре, информативни плакати, флајери, лифлети, постери,
стручна литеартура, веб сајт и др.). Центар спроводи активности кроз мрежу института
и завода за јавно здравље и кампању социјалне мобилизације на националном
нивоу, преко средстава јавног информисања, поште и других неопходних субјеката
у реализацији Националног програма. Центар је у обавези да обезбеди
континуирани двосмерни проток података и информација између свих институција и
учесника у Националном програму. 
Центар израђује периодичне извештаје о реализованим активностима које су
предвиђене Националним програмом и доставља их Министарству здравља (Сектор за
јавно здравље и програмску здравствену заштиту и РСК). Периодични извештаји се
израђују на основу извештаја добијених од Института за јавно здравље „Др Милан
Јовановић Батут”. 
Центар прикупља, анализира и предлаже мере за унапређење кадровских капацитета
и опреме потребне за спровођење Националног програма, израђује план и извештај
о финансијском пословању који доставља Министарству здравља. 
4. Институт за јавно здравље „Др Милан Јовановић Батут” координише активности
института и завода за јавно здравље који су укључени у Национални програм. 
Информациони систем ове установе обезбедиће информатичку подршку у спровођењу
Националног програма у смислу прикупљања података из института и завода за
јавно здравље у електронској форми, оснивање и ажурирања Базе података
организованог раног откривања психофизиолошких поремећаја и говорне патологије
код деце (у даљем тексту: База). 
База садржи неопходне сетове података који су добијени током спровођења
организованог скрининга из свих здравствених установа укључених у Национални
програм. Сетови података биће садржани у софтверу који је посебно дизајниран за
потребе спровођења Националног програма. Инсталирањем овог софтвера у домове
здравља укључене у Национални програм омогућиће се ефикасно прикупљање и
сливање података (преко мреже института, завода и Центра) у Базу, као и увид у
активности и резултате Националног програма. У Центру се анализирају финални
подаци из Базе и достављају Министарству здравља. 
На основу периодичних извештаја о спроведеним активностима у оквиру Националног
програма које ће окружни институти и заводи достављати Служби за планирање и
организацију Института за јавно здравље „Др Милан Јовановић Батут”, припрема се
извештај за Центар и Министарство здравља (на шест месеци). 
Сви подаци о новооткривеним случајевима психофизиолошких поремећаја и говорне
патологије у току спровођења организованог раног откривања психофизиолошких
поремећаја и говорне патологије редовно се достављају Центру за контролу и
превенцију незаразних болести Института за јавно здравље „Др Милан Јовановић
Батут”, ради ажурирања базе података Регистра деце са сметњама у развоју. 
5. Институти, односно заводи за јавно здравље опредељују представника (епидемиолог,
специјалиста социјалне медицине) задуженог за спровођење Националног програма
скрининга психофизиолошких поремећаја и говорне патологије на територији округа
за коју су основани. Одабрани представник учествује у изради оперативног плана
дома здравља, обавља стручне консултације за потребе спровођења организованог
скрининга, обрађује податке из периодичних извештаја о обављеним активностима
из програма скрининга и податке о откривеним психофизиолошким поремећајима и
говорном патологијом које добија из регионалних медицинских центара и домова
здравља и израђује извештаје за територију округа. Институти и заводи за јавно
здравље сакупљају и прослеђују две врсте података: сетове података из болница и
домова здравља са своје територије који су садржани у посебно дизајнираном
софтверу и периодичне извештаје о извршеним активностима (на три месеца)
Институту за јавно здравље „Др Милан Јовановић Батут”. 
6. Дом здравља покреће, организује и спроводи Национални програм. Ове
активности обавља у сарадњи са институтом или заводом за јавно здравље и
локалном самоуправом. 
У дому здравља оснива се група за координацију скрининга психофизиолошких
поремећаја и говорне патологије, која се састоји од: 
– представника дома здравља (директор, главна сестра); 
– начелника службе за здравствену заштиту деце и омладине; 
– главне сестре службе за здравствену заштиту деце и омладине; 
– специјалисте епидемиологије, социјалне медицине, или хигијене запосленог у
дому здравља, или руководиоца центра за превентивне здравствене услуге уколико
је формиран у дому здравља; 
– главне патронажне сестре дома здравља; 
– представника локалне самоуправе (особа задужена за здравство). 
Група
за координацију скрининга дома здравља пре отпочињања скринига израђује план
активности за свој дом здравља. Посебно треба обратити пажњу на оне
организационе поступке за које је у методологији скрининга дато више
могућности, одабрати једну и навести је у плану. Међу овим поступцима су:
прецизан начин достављања позива, начин заказивања прегледа, организација
тестирања, место спровођења педијатријског и логопедског прегледа, саопштавање
резултата. 
Особа одговорна за вођење базе података именована од стране групе за
координацију скрининга доставља институту или заводу за јавно здравље сетове
података из програма скрининга у електронском облику једном месечно. Осим тога,
сви подаци о новооткривеним случајевима психофизиолошких поремећаја и говорне
патологије у току спровођења организованог скрининга се редовно достављају
институту или заводу за јавно здравље путем пријаве болести како је то уређено
важећим прописима. 
Група за координацију скрининга дома здравља пише периодичне извештаје о спровођењу
Националног програма и доставља их институту или заводу за јавно здравље на
шест месеци на основу процесних и исходних показатеља.
 
5. СКРИНИНГ ПРОГРАМ 
 
5.1. Методологија скрининга
 
Скрининг односно рано откривање психофизиолошких и говорних поремећаја код деце
спроводи се на територији Републике Србије у виду организованог
децентрализованог програма. 
Скрининг програмом обухватају се деца до шест година. 
Циљна група идентификује се преко базе јединствених матичних бројева и листе
осигураника Републичког завода за здравствено осигурање. Деци из циљне групе
доставља се позив на тестирање. 
Тестирање подразумева примену скрининг тестова (отоакустичка емисија, тест
психомоторног развоја и тест за процену говорно-језичких способности) у складу
са стручно-методолошким упутствима. 
Скрининг се врши на рођењу и сваких шест месеци до треће године живота, а затим
једном годишње до шесте године. 
Саопштавање резултата, одређивање динамике и садржаја даљег праћења, укључујући
и упућивање на даљу дијагностику спроводи служба за здравствену заштиту деце
дома здравља.
 
5.2. Информисање, едукација, комуникација и социјална
мобилизација
 
У складу са Националним програмом, неопходно је да група за координацију
скрининга донесе оперативни план, којим уређује начин информисања, едукације,
комуникације и социјалне мобилизације, временски оквир као и одговорно лице за
спровођење наведених активности. 
Временски оквир за реализацију Националног програма је четири године (три
године плус једна година за децу која нису из неких разлога пратила динамику
систематских прегледа) и за сваку годину се пише оперативни план активности.
 
5.3. Идентификација циљне популације
 
Циљна популација су становници Републике Србије старости до шест година. Према
процени Републичког завода за статистику за 2007. годину у овој групи се налази
546.332 деце. Идентификација циљне групе за скрининг врши се према наведеној
методологији у свим општинама на територији Републике Србије (5.1. Методологија
скрининга). 
Група за координацију скрининга психофизиолошких поремећаја и говорне
патологије у дому здравља у свакој општини у Републици Србији ће именовати тим
задужен за: 
– израду списка циљне популације на својој општини (име, презиме, година
рођења, јединствен матични број, пуна адреса становања); 
– израду плана позивања; 
– достављање броја деце предвиђене за скрининг ради штампања потребног броја
позивних писама (према припремљеним списковима и плану позивања); 
– попуњавање одштампаних позивних писама; 
– успостављање евиденције послатих позива, уручених позива и одазива на
тестирање. Наведене активности обављаће медицински техничар према препорученим
стандардима.
 
5.4. Достављање позива
 
Група за координацију скрининга психофизиолошких поремећаја и говорне
патологије у дому здравља сваке општине у Републици Србији, ће на основу свог
списка циљне популације и плана позивања израдити распоред достављања позива. 
Свакој особи са списка се доставља позивно писмо са заказаним датумом и
временом прегледа у дому здравља и бројем телефона за потврду или отказивање
термина, као и информативни лифлет о циљу и значају скрининга. 
Неопходно је дефинисати време тестирања не само у преподневним већ и у
поподневним часовима ради усклађивања са личним и радним обавезама родитеља,
чија деца се позивају на скрининг. 
Група за координацију периодично (на један до два месеца) проверава одазив деце
на позиве за скрининг користећи базу података у коју се ови подаци евидентирају
и која се такође повремено ажурира. Особама које се нису одазвале позиву након
два месеца доставља се други, а по потреби и трећи позив на скрининг.
Организација достављања првих и накнадних позива се може обавити у сарадњи са
патронажном службом дома здравља, а уз помоћ органа јединице локалне
самоуправе.
 
5.5. Организација скрининга
 
Дом здравља ће на основу својих кадровских и просторних могућности направити
организацију спровођења скрининга. Једна од могућности је да педијатар и
логопед укључени у скрининг програм издвоје дневно два часа за пријем
пацијената из овог програма, и то један час за тестирање и један час за
разговор, саопштавање и тумачење резултата тестирања. Друга могућност је да
педијатар и логопед имају одређене дане када раде искључиво скрининге.
Тестирање се спроводи у складу са стручно-методолошким упутством.
 
5.6. Педијатријски и логопедски преглед
 
Спровођење педијатријског и логопедског прегледа обавља се у складу са
стручно-методолошким упутством. 
 
5.7. Упућивање пацијената на даљу
дијагностику
 
На даље дијагностичке поступке пацијент се упућује у регионалну здравствену
установу секундарног или терцијарног нивоа. Са специјалистичким налазом
пацијент се враћа изабраном лекару специјалисти педијатру који у зависности од
врсте налаза поступа по препорукама Протокола за праћење деце са
психофизиолошким поремећајима и говорном патологијом. Да би цео поступак имао
пуну вредност и дао прави резултат потребно је дефинисати јасне надлежности
различитих нивоа здравствене заштите као и комуникационе канале уз пуну пажњу
да процедура буде за пацијента и његовог пратиоца (родитеља или старатеља)
једноставна, прихватљива и разумљива. Изузетно је важно обезбедити адекватну
комуникацију са пацијентом на сваком нивоу. Она подразумева саопштавања свих
могућности лечења и исхода и добијање пристанка информисаног родитеља за даљи
третман, као и омогућавање постављање питања од стране родитеља у свакој фази
дијагностике и терапије.
 
5.8. Прикупљање података и Информациони
систем
 
У спровођењу скрининга неопходно је развити софтвер који ће обезбедити ефикасну
подршку програму. Софтвер треба да садржи сетове података о циљној популацији,
послатим позивима, одазиву, резултатима теста и даљим дијагностичким и
терапијским процедурама (оториноларинголог, неуропсихијатар и психолог). 
Сви подаци добијени о активностима спроведеним током организованог скрининга,
уносе се у електронску базу података. 
Прикупљање података из Националног програма организовано је на следећи начин: 
1. здравствени радник службе за здравствену заштиту предшколске деце који прихвата
дете са позивом, евидентира га у Протокол за скрининг (посебно формирана за
потребе Националног програма), попуњава заглавље са генералијама у превентивни
здравствени картон дома здравља и упућује га у одговарајућу ординацију; 
2. педијатар уноси податке у превентивни картон који се односе на анамнезу и
обавља преглед по системима; 
3. говорно-језички скрининг узима логопед и попуњава преостали део обрасца; 
4. попуњени образац и извештај достављају се изабраном педијатру који спроводи
даљи поступак предвиђен на нивоу дома здравља; 
5. педијатар и логопед саопштавају родитељима, односно старатељу детета,
резултате педијатријског и логопедског прегледа и уносе их у здравствени
картон. У случају сумње на психофизиолошки и говорни поремећај, пацијент се
упућује у Центар, који даље поступа по препорукама; 
6. подаци који се прикупљају током спровођења скрининга, уносе се у електронску
базу података дома здравља (софтвер за потребе спровођења скрининга). Приступ
електронској бази и унос података обављају особе овлашћене од стране групе за
координацију дома здравља. 
7. Подаци из електронске базе података дома здравља достављају се заводу за
јавно здравље, који их доставља Институту за јавно здравље „Др Милан Јовановић
Батут”, ради уноса у базу Регистра деце са сметњама у развоју. 
Приликом одређивања обележја која ће се налазити у сетовима података за
достављање примењују се одредбе Закона о заштити података о личности („Службени
лист СРЈ”, бр. 24/98 и 26/98).
 
5.9. Показатељи спровођења Националног
програма (процесни и исходни)
 
Процесни показатељи јесу: 
– проценат деце која су се одазвала позиву и јавила у дом здравља после првог и
накнадних позива; 
– проценат деце код које је је урађено тестирање (логопедски и педијатријски
преглед); 
– проценат деце која су дошла по извештај (резултат тестирања); 
– проценат деце код којих је идентификован психофизиолошки поремећај и говорна
патологија; 
– проценат одзива на даљу дијагностику и лечење; 
– проценат враћених позива, 
– проценат деце која се нису одазвала на достављене позиве. 
Исходни показатељи спровођења скрининга јесу: 
– проценат позитивних налаза на отоакустичкој емисији; 
– проценат деце са различитим облицима психофизиолошких поремећаја; 
– проценат деце са говорном патологијом; 
– формиран Регистар деце са сметњама у развоју. 
Наведени процесни и исходни показатељи садржани су у периодичним извештајима о
спроведеним активностима на свим нивоима, од дома здравља до Министарства
здравља. 
Исходни показатељи су елементи за планирање даљих активности здравственог
система у циљу смањења инциденције психофизиолошких поремећаја и говорне
патологије код деце.
 
 
6. ПРАЋЕЊЕ И ПРОЦЕНА ПСИХОФИЗИОЛОШКИХ ПОРЕМЕЋАЈА И
ГОВОРНЕ ПАТОЛОГИЈЕ КОД ДЕЦЕ
 
Праћење и процену психофизиолошких поремећаја и говорну патологију деце планира
и спроводи Центар уз помоћ и учешће РСК на основу података из Базе и
периодичних извештаја института и завода за јавно здравље. 
Континуирано уношење и слање података у електронску Базу обавеза је свих
учесника који су овлашћени за ову активност у програму. Ажурирање базе података
обављаће Служба за информатику Института за јавно здравље „Др Милан Јовановић
Батут”. Центар ће такође организовати периодични стручни надзор над спровођењем
Националног програма. 
Група за координацију при дому здравља вршиће, на основу показатеља праћење
свих активности Националног програма и достављати извештаје институту, односно
заводу за јавно здравље на сваких три месеца. Ови се извештаји даље прослеђују
Институту за јавно здравље „Др Милан Јовановић Батут”, односно Центру. 
Сви случајеви психофизиолошких поремећаја и говорне патологије, који буду
откривени посебно ће се евидентирати у Регистру за децу са сметњама у развоју
како би се створили услови за процену стопа инциденције психофизиолошких
поремећаја и говорне патологије.
 
 
7. ФИНАНСИРАЊЕ АКТИВНОСТИ НАЦИОНАЛНОГ ПРОГРАМА
 
Правилником о обиму и садржају права на здравствену заштиту из обавезног
здравственог осигурања Републички завод за здравствено осигурање обезбеђује
право на циљани преглед на рано откривање психофизиолошких поремећаја и говорне
патологије (два пута годишње до треће године живота за децу са ризиком, а
једном годишње до навршене шесте године живота за децу која нису под ризиком). Законом
о здравственом осигурању прописано је да су осигурана лица којима се обезбеђује
здравствена заштита у пуном износу и деца. 
Трошкови активности Националног програма покривају се из посебне буџетске
линије која се уговара сваке године према предложеном једногодишњем
финансијском плану. 
Центар припрема једногодишњи финансијски план за спровођење Националног
програма који доставља Министарству здравља.
 
 
8. АКЦИОНИ ПЛАН ЗА СПРОВОЂЕЊЕ НАЦИОНАЛНОГ ПРОГРАМА ЗА
ПЕРИОД ОД 2009. ДО 2012. ГОДИНЕ