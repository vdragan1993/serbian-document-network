На
основу члана 9. став 2. Закона о санитарном надзору („Службени гласник РС”, број
125/04),
Министар
здравља доноси
 
 
ПРАВИЛНИК
о посебним санитарним
условима које морају да испуне објекти у којима се пружају услуге одржавања хигијене,
неге и улепшавања лица и тела

„Службени гласник
РС”, број 47 од
2. јуна 2006.
 
 
Члан 1.
Овим правилником
прописују се посебни санитарни услови које морају да испуне објекти у којима се
обавља делатност пружања услуга одржавања хигијене, неге и улепшавања лица и тела
и немедицинских естетских интервенција којима се нарушава интегритет коже.
Члан 2.
Објектима
из става 1. овог члана сматрају се, у смислу овог правилника, сви објекти у којима
се пружају услуге: фризерске, маникирске, педикирске, козметичке, услуге масаже,
соларијума, пирсинга, тетоваже и сл. (у даљем тексту: објекти).
Члан 3.
Просторије
у којима се пружају услуге: фризерске, маникирске, педикирске, козметичке, услуге
масаже, соларијума, пирсинга, тетоваже и сл. (удаљем тексту: услуге) морају бити
функционално повезане и подељене на посебне просторне целине, уколико се у објекту
пружају различите услуге, и не могу бити повезане са просторијама које се користе
за становање и обављање друге делатности.
Члан 4.
Зидови,
преградни зидови између одељења и таванице у објекту морају бити од чврстог материјала,
равни, глатке површине и без оштећења, чисти, беле или неке друге светле боје.
Подови
у објекту морају бити од чврстог, водонепропустивог материјала, равни, без оштећења,
погодни за хигијенско одржавање (чишћење, прање, дезинфекцију) и не смеју бити клизави.
Члан 5.
У свим
просторијама обезбеђује се температура ваздуха од 18 до 25 oС у зависности
од врсте услуге.
Члан 6.
Када се
у објекту пружају услуге на највише пет места за пружање услуга, тај објекат мора
имати најмање следеће просторије:
1) радну
просторију;
2) радну
просторију за немедицинске естетске интервенције којима се нарушава интегритет коже
(пирсинг, тетоважа и сл.), уколико се у објекту пружају и друге услуге;
3) помоћну
просторију (за смештај употребљеног рубља, прљаве радне одеће, одлагање прибора
и средстава за одржавање хигијене просторија, по потреби за смештај машине за прање
и сушење рубља);
4) просторију
или издвојен простор у радној просторији за држање чистог рубља и предмета опште
употребе који се користе при пружању услуга;
5) санитарни
чвор са предпростором.
Члан 7.
Површина
радне просторије зависи од броја радних места, као и од врсте и броја услуга које
се у њој пружају.
Најмања површина радне просторије, са једним местом за 
пружање услуга износи по 8 m2
за фризерске, маникирске и педикирске услуге и по 10 м2 за козметичке,
услуге масаже, соларијума, пирсинга, тетоваже и сл. За свако ново место најмања
површина радне просторије увећава се за 2,5 m2 по столици, односно 4
m2 по лежају.
Члан 8.
Када
се у објекту пружају услуге на шест и више места за пружање услуга, такав објекат
мора имати најмање следеће просторије:
1)
радну просторију;
2)
радну просторију за немедицинске естетске интервенције којима се нарушава интегритет
коже (пирсинг, тетоважа и сл.), уколико се у објекту пружају и друге услуге;
3)
помоћну просторију (за смештај употребљеног рубља, прљаве радне одеће, одлагање
прибора и средстава за одржавање хигијене просторија, по потреби за смештај машине
за прање и сушења рубља);
4)
просторију за смештај чистог рубља и предмета опште употребе који се користе при
пружању услуга;
5)
просторију за гардеробу запослених;
6)
чекаоницу за кориснике услуга;
7)
санитарни чвор са предпростором (са две WC кабине).
Члан 9.
Санитарни
чвор и предпростор морају бити опремљени уређајима, прибором и средствима за одржавање
личне хигијене (у кабини санитарног чвора држач са тоалет папиром, у предпросторији
поред уређаја за прање руку – средство за прање руку и држач са папирним убрусом
или уређај за сушење руку – феномат).
Члан 10.
Даном ступања
на снагу овог правилника престаје да важи Правилник о ближим санитарно-хигијенским
условима за објекте за одржавање личне хигијене („Службени гласник РС”, број
17/00).
Члан 11.
Овај правилник ступа на снагу
осмог дана од дана објављивања у „Службеном гласнику Републике Србије”.
 
Број 110-00-131/2005-04
У Београду, 31. маја 2006. године
Министар,
проф. др Томица Милосављевић, с.р