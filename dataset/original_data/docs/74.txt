На основу члана 73. тачка
2. Устава Републике Србије и члана 81. Пословника Народне скупштине Републике
Србије,
Народна скупштина
Републике СРбије, на Седмој седници Ванредног заседања, 24. јула 1991. године,
донела је
 
 
ДЕКЛАРАЦИЈУ

о 
поништењу одлука руководства земље о праштању надокнаде за ратну штету
„Службени
гласник РС”, број 48 од 5. августа 1991.
 
 
 1. Народна скупштина
Републике Србије:
 – сматрајући да
господар Југославије, Јосип Броз Тито, није имао овлашћења да опрости исплату
ратне штете Југославији од стране Бугарске – у износу од око 3 милијарде
долара, и од стране Мађарске – у износу од око 2 милијарде данашњих долара, и
да прави тајни аранжман са председником Владе Савезне Републике Немачке, којим
је, како пише у својим мемоарима бивши канцелар Вили Брант, Тито пристао да се,
у замену за немачки кредит Југославији у износу од милијарду марака, адактира
питање наплате надокнаде за огромну ратну штету, причињену од стране немачке
окупационе војске на тлу Југославије, а која је, на Конференцији мира у Паризу,
утврђена на више од 84 милијарде данашњих долара,
 – сматрајући да је
шеф југословенске државе великодушно одустајао од наплате надокнаде за ратну
штету, због тога што су Србија и српски народ у целини имали да добију најмање
четири петине надокнаде за ратну штету, причињену од стране Немачке и њених
сателита;
 – проглашава
ништавним све одлуке шефа југословенске државе о одустајању од наплате
надокнаде за ратну штету, коју су причиниле Немачка, Бугарска и Мађарска;
 – захтева да Влада
Републике Србије и Привремени одбор за наплату надокнаде за ратну штету и
надокнаде за однете фабрике из Србије и за повраћај од стране усташа опљачканих
црквених реликвија – уложе максималне напоре код савезних органа у циљу
поништења несувислих одлука шефа југословенске државе о опраштању надокнаде за
ратну штету и у циљу наплате што већег износа те надокнаде.
 2. Ова декларација
се доставља Скупштини СФРЈ, Бундестагу Савезне Републике Немачке, Парламенту
Републике Мађарске и Великом народном собрању Бугарске и објавиће се у
„Службеном гласнику Републике Србије”.
  
РС број 264
У Београду, 24. јула 1991. године
Народна скупштина Републике Србије
Потпредседник,
др Боривоје Петровић, с. р.