Редакцијски пречишћен текст 
 
 
Полазећи од обостраног интереса уговорних страна у погледу 
пословне сарадње у области колективног остваривања права произвођача фонограма и 
права интерпретатора, односно остваривања права на накнаду од емитовања, 
реемитовања и јавног саопштавања фонограма и на њима забележених интерпретација, 
у смислу чланова 117. и 127. Закона о ауторском и сродним правима („Службени 
гласник РС”, број 104/09, у даљем тексту: Закон);
Узимајући као значајне чињенице да Организација за 
колективно остваривање права произвођача фонограма (у даљем тексту: ОФПС) већ 
више година убира и расподељује накнаду од емитовања и јавног саопштавања и да у 
том смислу има потребно искуство у пракси и располаже одговарајућом 
инфраструктуром, кадровима и стручним знањем са подручја колективног остваривања 
права; као и да Организација за колективно остваривање права интерпретатора (у 
даљем тексту ПИ) до потписивања овог уговора није наплаћивала накнаду од 
емитовања и јавног саопштавања интерпретација;
Констатујући да Закон упућује организације произвођача 
фонограма и интерпретатора на сарадњу;
Организација за колективно остваривање права интерпретатора 
– ПИ (у даљем тексту: ПИ), Мајке Јевросиме 38, Београд ПИБ 105303864, мат. број 
20339713 и Организација произвођача фонограма Србије – ОФПС (у даљем тексту: 
ОФПС), Табановачка 27, Београд, ПИБ: 100161448, мат. број 17410270 (заједнички 
назив: уговорне стране), а 21. јуна 2010. године у Београду закључују
УГОВОР 
о пословној сарадњи у наплати јединствене накнаде
„Службени гласник РС“, бр. 45 од 3. јула 2010, 1 од 14. 
јануара 2011 - Анекс 1, 1 од 4. јануара 2013 - Анекс 2, 2 од 10. јануара 2014 - 
Анекс 3, 4 од 16. јануара 2015 - Анекс 4, 3 од 15. јануара 2016 - Анекс 5, 48 од 
25. маја 2016 - Анекс 6, 9 од 10. фебруара 2017 - Анекс 7
*Службени гласник РС, број 1/2011
Глава 1
ОСНОВНЕ ОДРЕДБЕ
Предмет уговора
Члан 1.
Предмет уговора је утврђивање права и обавеза 
ОФПС и ПИ у вези наплате јединствене накнаде од емитовања, реемитовања и јавног 
саопштавања фонограма и на њима забележених интерпретација, као и од јавног 
саопштавања издатих фонограма и на њима забележених интерпретација које се 
емитују (у даљем тексту: јединствена накнада), а у складу са чл. 117. и 127. 
Закона.
*Службени гласник РС, број 1/2011
Субјект наплате
Члан 2.
Уговорне стране су сагласне да ће јединствену 
накнаду за произвођаче фонограма и интерпретаторе (у даљем тексту: јединствена 
накнада) наплаћивати ОФПС, и то искључиво под условима прописаним овим уговором.
*Службени гласник РС, број 1/2011
Члан 2а
Уговорне стране се обавезују да ће током примене овог 
уговора усаглашавати своје ставове о битним питањима наплате јединствене 
накнаде.
Под битним питањима из наплате јединствене накнаде се 
сматрају нарочито: ближе одређивање износа трошкова наплате јединствене накнаде 
на кварталном нивоу, покретање судских поступака, ангажмани трећих лица, ПР и 
маркетиншке кампање и друго.
Уговорне стране су сагласне да ће се усаглашавање 
ставова вршити преко својих овлашћених представника, на начин предвиђен овим 
уговором.
*Службени гласник РС, број 1/2011
Члан 2б
Уговорне стране су сагласне да ће ОФПС у циљу обављања 
делатности из члана 2. овог уговора, обављати следеће послове:
- закључивање уговора са корисницима и остала стручна 
помоћ у вези закључивања уговора са корисницима, и наплате јединствене накнаде;
- евидентирање корисника на терену и у бази корисника;
- фактурисање и испостављање фактура корисницима (са 
назнаком да се ради о јединственој накнади за произвођаче фонограма и 
интерпретаторе, и назнаком да корисници изврше уплату јединствене накнаде са 
позивом на број фактуре);
- административно секретарске послове (уређивање, 
слање и архивирање поште, обављање телефонских разговора са корисницима);
- организацију и контролу заступника на терену;
- рачуноводствене и књиговодствене послове, у вези са 
наплатом јединствене накнаде;
- регулисање плаћања ПДВ за испостављене фактуре 
корисницима на име наплате јединствене накнаде;
- регулисање плаћања судских такси и адвокатских 
трошкова, остварених успехом у судским поступцима;
- редовно обавештавање Завода за интелектуалну 
својину, у складу са Законом;
- спровођење преноса средстава из овог уговора;
- припремање предмета за покретање судских поступака и 
предаја предмета адвокатима, у складу са ставовима Савета за надзор и спровођење 
уговора;
- сарађивање са Саветом за надзор и спроводђење 
уговора у погледу спровођења овог уговора, у складу са пословима Савета,
- одржавање (сервис) информатичке опреме;
- прикупљање и достављање програмских кошуљица;
- обављање других послова који су неопходни за 
несметано обављање делатности из овог уговора.
*Службени гласник РС, број 1/2011
Инструменти усаглашавања ставова уговорних страна, надзора 
над спровођењем и контроле примене уговора
*Службени гласник РС, број 1/2011
Члан 3.
Уговорне стране су сагласне да инструменти 
усаглашавања ставова уговорних страна о битним питањима из спровођења овог 
уговора, надзора над спровођењем и контроле примене Уговора (даље: Инструменти 
примене) јесу:
(1) Савет за надзор и спровођење уговора, као 
инструмент усаглашавања ставова уговорних страна о битним питањима из спровођења 
овог уговора и надзора над спровођењем уговора; и
(2) Координатор ПИ, као инструмент контроле примене 
уговора.
Инструменти примене делују интер партес и немају 
правне последице на трећа лица.
*Службени гласник РС, број 1/2011
Члан 4.
Уговорне стране су сагласне да ће извршити све 
радње које су неопходне како би Инструменти примене из претходног члана 
функционисали у роковима који су прописани у члану 29. уговора.
*Службени гласник РС, број 1/2011
Глава 2
ЗАЈЕДНИЧКА СТРУЧНА РАДНА ТЕЛА
Заједничка служба ОФПС – ПИ. Формирање
Члан 5.
Брисан је (види члан 7. Анекса – 1/2011-88)
Надлежности Заједничке службе
Члан 6.
Брисан је (види члан 7. Анекса – 1/2011-88).
Савет за надзор и спровођење уговора
*Службени гласник РС, број 1/2011
Члан 7.
Савет за надзор и спровођење уговора (у даљем 
тексту: Савет) је инструмент усаглашавања ставова уговорних страна о битним 
питањима из примене овог уговора и начин остваривања надзора над спровођењем 
уговора.
*Службени гласник РС, број 1/2011
Састав Савета
*Службени гласник РС, број 1/2011
Члан 8.
Савет чине две делегације које заједно могу имати 
највише до 6 чланова.
Свака уговорна страна има право на делегацију у 
Савету.
Делегација има до три члана, и то копредседника и до 
два члана.
Сваки члан делегације има обавезу да прибави 
одговарајућа овлашћења органа уговорне стране коју представља, како би члан 
пуноважно представљао вољу уговорне стране у питањима имплементације овог 
уговора, а у складу са општим актима уговорних страна.
Копредседнике и чланове делегације бирају и дају им 
овлашћења органи управљања уговорних страна, у складу са интерним актима 
уговорних страна.
Мандат чланова Савета траје док траје овај уговор, с 
тим што уговорне стране могу извршити промену чланова Савета из своје делегације 
за време трајања уговора, неограничено много пута и без образложења.
Контролу рада Савета обављају органи уговорних страна, 
у складу са интерним актима уговорних страна.
*Службени гласник РС, број 1/2011
Рад Савета
Члан 9.
Радом Савета руководе два копредседника, један из 
редова ОФПС и један из редова ПИ.
Сазив и дневни ред седница Савета утврђују 
копредседници Савета.
Заједнички став чланова, односно делегација јесте став 
Савета. Став Савета представља усаглашени став овлашћених представника уговорних 
страна о битном питању које се односи на примену овог уговора.
Савет доноси ставове консензусом чланова присутних на 
седници.
Копредседници Савета обавештавају органе сваке 
уговорне стране о раду Савета.
Савет је обавезан да се састаје најмање једном у три 
месеца.
Седнице Савета се одржавају у просторијама и на месту 
које приликом заказивања заједнички одреде копредседници Савета.
Уколико у року од 30 дана од позива једног 
копредседника за одржавање седнице Савета, други копредседник не одговори, 
седница Савета се заказује аутоматски оног дана који одреди копредседник који је 
упутио позив.
Савет може пуноважно да ради, односно да усаглашава 
ставове уговорних страна уколико је на седници присутно најмање три члана, с тим 
што из сваке делегације мора бити присутан барем један члан.
У случају непостојања сагласности чланова Савета, став 
Савета се доноси на наредној седници која се сазива у року од десет дана, а 
након обављених консултација копредседника Савета о спорном питању.
Копредседнике ће, у случају њиховог одсуства на 
седницама Савета заменити чланови Савета из делегације које копредседници 
овласте.
У случају да став не буде усаглашен на поновљеној 
седници Савета, о спорном питању ће ставове заузети органи управљања уговорних 
страна.
Органи управљања уговорних страна имају право да 
захтевају фотокопију документације везане за наплату јединствене накнаде, с тим 
да ће сва документација бити достављена од стране директора ОФПС или лица које 
он овласти. Органи управљања уговорних страна којима је омогућена фотокопирана 
документација гарантују да ће ту документацију чувати као пословну тајну, док 
другачије не одлуче органи управљања из уговорне стране која наплаћује накнаду.
О раду Савета се за сваку седницу води записник, који 
се са свим прилозима чува најмање три године у архивама обе организације.
Записник води записничар, који је из редова стручних 
служби ОФПС и/или стенограф.
Евентуалне примедбе на записник са претходне седнице 
Савета се достављају и разматрају на првој наредној седници Савета, на којој се 
и усваја записник са претходне седнице.
Остваривање јавности рада Савета и примене овог 
уговора врши се преко wеб страница обе уговорне стране, а у изузетним 
случајевима и преко средстава јавног информисања (ТВ, радио, штампа, новинске 
агенције и сл.)
Остваривање права надзора надлежног органа се обавља 
достављањем свих записника са седница Савета надлежном органу и редовним 
позивањем представника надлежног органа на присуство на седницама Савета.
Савет може уредити свој рад Пословником о раду, по 
потреби.
*Службени гласник РС, број 1/2011
Члан 10.
Записничар Савета је правни консултант из ОФПС.
Записничар присуствује седницама Савета, без права 
гласа и без статуса члана Савета, с тим да може бити биран за члана Савета.
Координатор ПИ може присуствовати седницама Савета, 
без права гласа и без статуса члана Савета, с тим да може бити биран за члана 
Савета.
Координатор ПИ може на седницама Савета давати 
потребне информације у вези увида у документацију, почев од дана примене овог 
уговора.
Директор ОФПС, уколико не буде изабран за члана 
Савета, има право и обавезу да присуствује седницама Савета без права гласа, 
ради давања потребних информација члановима Савета у вези функционисања наплате 
јединствене наплате, или да овласти друго лице које ће га заменити.
Директор ПИ, уколико не буде изабран за члана Савета, 
има право да присуствуј седницама Савета без права гласа.
*Службени гласник РС, број 1/2011
Послови Савета
*Службени гласник РС, број 1/2011
Члан 11.
Уговорне стране се саглашавају да Савет има следеће 
послове:
(1) усаглашава ставове уговорних страна о спровођењу 
овог Уговора, у име уговорних страна и врши надзор над спровођењем овог уговора;
(2) надзире процес наплате јединствене накнаде, у име 
уговорних страна;
(3) надзире процес расподеле накнада између 
организација;
(4) усаглашава ставове уговорних страна о покретању 
судских поступака против корисника који не извршавају обавезе плаћања 
јединствене накнаде;
(5) усаглашава ставове уговорних страна о ангажовању 
адвокатских канцеларија, агенција и других стручних правних и физичких лица и 
надзире њихов рад;
(6) усаглашава ставове уговорних страна у вези са ПР, 
маркетиншким кампањама и сличним активностима које се врше у циљу промовисања 
обавезе плаћања јединствене накнаде;
(7) у име уговорних страна надзире редовно 
обавештавање Републичке радиодифузне агенције о емитерима који не достављају 
попис емитованих предмета заштите (кошуљице), који не плаћају редовно 
јединствену накнаду и који немају закључен уговор са ОФПС;
(8) усаглашава ставове уговорних страна којим се 
утврђују односно одобравају износи фондова из чл. 19., 20. и 21. овог уговора;
(9) и друго од значаја за обављање делатности наплате 
јединствене накнаде из члана 1. овог уговора.
Савет нема овлашћења да доноси ставове о питањима која 
нису регулисана овим уговором.
Ставови Савета морају бити потврђени од стране органа 
ОФПС, како би производили ефекат према трећим лицима.
Пропуст органа ОФПС да потврди раније усаглашене 
ставове уговорних страна представљају кршење овог уговора, али немају ефекат на 
трећа лица.
Савет може давати препоруке да се измене одредбе овог 
уговора путем анекса, у циљу бољег спровођења овог уговора.
*Службени гласник РС, број 1/2011
Остала права чланова
Члан 12.
Чланови Савета имају право на накнаду за свој рад, 
чије износе одређују управни одбори уговорних страна за своје делегације.
Свака уговорна страна исплаћује само чланове своје 
делегације.
*Службени гласник РС, број 1/2011
Инструмент контроле примене уговора
*Службени гласник РС, број 1/2011
Координатор ПИ
Члан 13.
Уговорне стране су сагласне да ће ПИ одредити свог 
представника – координатора (у даљем тексту: Координатор), најкасније 15 дана 
пре примене овог уговора. 
Права и обавезе Координатора
Члан 14.
Координатор има следећа права:
(1) право да добије сва потребна обавештења у погледу 
наплате јединствене накнаде, усменим и писменим путем под условом да се не ради 
о подацима који представљају пословну тајну;
(2) право увида у целокупну документацију везану за 
наплату јединствене накнаде, с тим да ће сва обавештења и сва документација бити 
омогућена од стране директора ОФПС, или лица кога он овласти;
(3) право на ангажман екстерног лица које му је 
потребно ради анализе налаза које и поред додатних обавештења нађе за спорне или 
неразумљиве, о трошку ПИ;
(4) право на самостално коришћење канцеларије 
опремљене уобичајеном информатичком опремом у просторијама ОФПС, за време радног 
времена током трајања овог уговора.
Под екстерним лицем се подразумевају екстерни ревизор, 
правни, рачуноводствени, односно финансијски саветник, у складу са одговарајућим 
позитивним прописима Републике Србије.
Координатор има обавезу да сва сазнања и сву 
документацију до које додје у току увида третира као пословну тајну.
Под одавањем пословне тајне се не сматрају активности 
у вези са овим чланом став 1. тачка 3, с тим да је Координатор дужан да обезбеди 
да екстерно лице из става 1. тачка 3. овог члана потпише изјаву да ће све 
податке које сазна чувати као пословну тајну.
Координатор има обавезу да, по позиву, присуствује 
интерним састанцима које организује директор ОФПС и даје необавезујућа мишљења о 
отвореним питањима наплате јединствене накнаде.
Састанак из претходног става мора бити најављен најмање три 
радна дана унапред.
Координатора именује и смењује директор ПИ.
Координатор може бити и члан Савета из делегације ПИ 
или може само присуствовати седницама Савета.
Координатор има право на накнаду за свој рад, чији 
износ усаглашавају директори уговорних страна.
*Службени гласник РС, број 1/2011
Глава 3
ТРОШКОВИ НАПЛАТЕ ЈЕДИНСТВЕНЕ НАКНАДЕ
*Службени гласник РС, број 1/2011
Члан 15.
Уговорне стране су сагласне да се по основу овог уговора не 
могу финансирати трошкови рада органа управљања уговорних страна нити било који 
други посредни и непосредни трошкови сем оних који су изричито предвиђени овим 
уговором, односно накнадним анексима.
Члан 16.
Уговорне стране су сагласне да основни извор 
прихода у смислу овог уговора јесте онај који проистиче посредно или непосредно 
из наплате јединствене накнаде за произвођаче фонограма и интерпретаторе.
*Службени гласник РС, број 1/2011
Члан 17.
Брисан је (види члан 18. Анекса – 1/2011-88).
Члан 18.
Уговорне стране су сагласне да се ради функционисања и 
финансирања трошкова наплате јединствене накнаде коју врши ОФПС и других обавеза 
предвиђених овим уговором формирају следећи фондови:
(1) Фонд за финансирање наплате јединствене накнаде, у 
даљем тексту Фонд (1), у складу са чланом 19;
(2) Фонд за финансирање судских такси и осталих 
судских трошкова, осим адвокатских трошкова који се исплаћују по успеху у спору, 
а у циљу судске наплате јединствене накнаде, у даљем тексту Фонд (2), у складу 
са чланом 20;
(3) Фонд за финансирање заступника на терену, у даљем 
тексту Фонд (3), у складу са чланом 21.
ОФПС је дужна да финансира трошкове и предузима сва 
плаћања у складу са ставовима усвојеним на Савету, тако да се износ фондова 
односно трошкова не може мењати без сагласности Савета.
Сагласност Савета из претходног става може бити дата и 
накнадно, а до доношења новог усаглашеног става Савета, примењиваће се сходно 
претходни усаглашени став.
*Службени гласник РС, број 1/2011
**Службени гласник РС, број 48/2016
Члан 19.
Из Фонда (1) се финансирају службе ОФПС које су 
ангажоване на наплати јединствене накнаде, координатор, адвокатски паушали, 
маркетиншке и ПР кампање и остали трошкови у вези са наплатом јединствене 
накнаде.
Износ Фонда (1) не може бити мањи од 10% нити већи од 
20% од укупно наплаћене јединствене накнаде на годишњем нивоу.
Износ Фонда (1) утврђују и усаглашавају уговорне 
стране заједнички, квартално преко Савета, као буџет (у фиксном износу или 
процентуално), а на предлог директора ОФПС.
Савет узима у обзир објективне и реалне околности и 
трошкове из претходног периода, као и ангажовани кадар који је потребан за 
функционисање наплате јединствене накнаде од стране ОФПС, а у циљу што 
ефикаснијег система наплате јединствене накнаде и бољег функционисања, пословања 
и рада.
*Службени гласник РС, број 1/2011
Члан 20.
Износ Фонда (2) утврђују и усаглашавају уговорне 
стране преко Савета, а на предлог директора ОФПС, који свој предлог подноси 
након консултација са Сектором за правне послове ОФПС.
*Службени гласник РС, број 1/2011
Члан 21.
Износ Фонда (3) и начин одређивања накнаде за 
заступнике на терену одређује директор ОФПС, и предлаже Савету, који га одобрава 
или не одобрава.
*Службени гласник РС, број 1/2011
Глава 4
ПРЕНОС СРЕДСТАВА
Члан 22.
Основни обрачунски период за пренос средстава јесте 
календарски месец. 
ОФПС је дужна да до 15. у месецу за претходни месец 
достави ПИ преко координатора у затвореној пошиљци, куриром у затвореној пошиљци 
или ПТТ средствима (поштом препоручено) Обрачун о наплаћеној јединственој 
накнади (у даљем тексту Обрачун).
*Службени гласник РС, број 1/2011
**Службени гласник РС, број 48/2016
Члан 23.
Неопходни елементи Обрачуна су: 
(1) Назнака о обрачунском месецу за који се обрачун издаје;
(2) Бруто Износ који је прикупљен по основу јединствене 
накнаде, за тај обрачунски месец;
(3) Бруто износи Фонда 1, Фонда 2, и Фонда 3, за тај 
обрачунски месец; 
(4) Износ Накнаде за интерпретаторе, за тај обрачунски 
месец;
(5) Потписи овлашћеног рачуновође и директора ОФПС. 

Под бруто износом који је прикупљен по основу јединствене 
накнаде (став 1. тачка 2) се подразумевају сви приходи остварени по основу и у 
вези са јединственом накнадом, то јест приходи остварени у том обрачунском 
месецу:
(1) од корисника по основу јавног саопштавања фонограма и 
на њима забележених интерпретација, као и од других корисника који не плаћају 
аконтативно; и 
(2) од корисника – емитера по основу аконтативних уплата, 
као и од других корисника који плаћају аконтативно; (у случају да је корисник 
који плаћа аконтативно у претплати и у случају да престане са радом, уговорне 
стране сразмерно сносе евентуалне трошкове, који настану на захтев органа који 
води стечајни или ликвидациони поступак); и
(3) по основу реализованих утужења у вези са јединственом 
накнадом, укључујући и наплаћене судске трошкове осим трошкова адвоката 
остварених успехом у судским поступцима и сл;
(4) сви други ванредни приходи остварени у вези са наплатом 
јединствене накнаде. 
Износ Накнаде за интерпретаторе за тај обрачунски месец се 
добија тако што се бруто износ који је прикупљен по основу јединствене накнаде 
умањи за бруто износе Фонда 1, Фонда 2 и Фонда 3, и за укупно фактурисан ПДВ, а 
затим подели са 2. 
*Службени гласник РС, број 1/2011
Члан 24.
На основу испостављеног Обрачуна, ПИ је дужна да одмах, а 
најкасније у року од 5 дана достави ОФПС-у фактуру на име Накнаде за 
интерпретаторе, на коју се обрачунава ПДВ, и коју је ОФПС дужна да плати одмах, 
а најкасније до краја месеца у коме је фактура издата. 
ПИ је дужна да у фактури наведе да се ради о уделу 
интерпретатора у јединственој накнади у вези са достављеним Обрачуном, а у 
складу са чланом 127. Закона.
У случају да се накнадно утврди да је потребно 
изменити накнаду за интерпретатора за промет извршен у претходном периоду, ОФПС 
ће уз писану сагласност ПИ извршити одговарајуће корекције на терет или у корист 
текућег обрачуна.
За сваки дан доцње из става 1. овог члана, ОФПС 
је дужна да плати и законску затезну камату у корист ПИ, која се обрачунава 
почев од дана доспећа обавезе до дана коначне исплате.
*Службени гласник РС, број 1/2011
**Службени гласник РС, број 48/2016
***Службени гласник РС, број 9/2017
Члан 25.
Коначни обрачун за кориснике који плаћају аконтативно од 
стране ОФПС се доставља ПИ по завршетку коначног обрачуна емитерских задужења 
за претходну годину, а најкасније у року од 30 дана од завршетка коначног 
обрачуна емитерских задужења. 
Након испостављених биланса од стране емитера за сваку 
претходну годину, ОФПС ће емитерима утврдити коначни обрачун задужења за 
претходну годину и аконтативни износ накнаде за текућу годину, а емитерима који 
након утврђеног коначног обрачуна за претходну годину буду у претплати, биће 
компензована потраживања са будућим задужењима, а на име јединствене накнаде, 
док ће емитерима који буду дуговали разлику по коначном обрачуну 
ОФПС 
испоставити фактуру у року од 8 дана по утврђеној разлици по коначном обрачуну, 
и у месечним редовним обрачунима и уплатама, а на основу овог уговора, извршити 
своје обавезе према ПИ за новонасталу разлику према коначним обрачунима према 
емитерима.
*Службени гласник РС, број 1/2011
Глава 5
ПРЕНОС ПРОГРАМСКИХ ПОДАТАКА
Члан 26.
ОФПС, ће, одмах по ступању на снагу овог уговора, 
достављати ПИ попис емитованих предмета заштите, односно програмских података (у 
даљем тексту: кошуљице) и то у року од 30 дана од дана пријема кошуљица од 
стране емитера.
ОФПС ће достављати ПИ аутентичне (необрађене) 
скениране кошуљице снимљене на ЦД, у облику који је ОФПС-у достављен од стране 
емитера.
Под аутентичном кошуљицом из претходног става сматра 
се кошуљица у облику и садржини која је ОФПС-у достављена од стране корисника.
Пресек примљених кошуљица ће се од стране ОФПС вршити 
15. у месецу за претходни месец.
Уговорне стране могу посебним споразумом регулисати и 
техничку обраду кошуљица пре њиховог достављања ПИ.
*Службени гласник РС, број 1/2011
Глава 6
МАРКЕТИНШКА КАМПАЊА
Члан 27.
ОФПС се обавезује да ће заједничку маркетиншку кампању (ТВ 
и радио), којом се најављује примена овог уговора и наплата јединствене накнаде, 
започети најкасније 30 дана пре примене овог уговора. 
Уговорне стране су сагласне да трошкови маркетиншке кампање 
(ТВ и радио), настали на основу уговора закључених између ОФПС и емитера пре 
примене овог уговора, падају на терет ОФПС.
Глава 7
РОКОВИ ИМПЛЕМЕНТАЦИЈЕ ОВОГ УГОВОРА
Опште о имплементацији и роковима поступања
Члан 28.
Уговорне стране констатују да ће се одредбе овог уговора 
примењивати у складу са роковима прописаним овим уговором.
Овај уговор ступа на снагу објавом у „Службеном гласнику 
Републике Србије”, а примењује се од 1. јануара 2011. године, у складу са 
одредбама члана 219. Закона о ауторском и сродним правима.
Рокови
*Службени гласник РС, број 1/2011
Члан 29.
Уговорне стране су сагласне да ће се Савет формирати 
конститутивном седницом најкасније у року од 30 дана од дана ступања на снагу 
овог уговора.
Уговорне стране су сагласне да ће координатор бити 
упућен у ОФПС и добити сва потребна овлашћења у року од 30 дана од примене овог 
уговора.
*Службени гласник РС, број 1/2011
Рокови поступања према корисницима са којима ОФПС има 
потписане уговоре за 2010. годину
Члан 30.
ОФПС је дужан да најкасније у року од 30 дана 
пре примене овог уговора обавести све кориснике са којима има закључене уговоре 
да ће, у складу са Законом и промењеним околностима, бити потписан нови уговор 
или анекс уговора, који ће се примењивати од дана примене овог уговора.
*Службени гласник РС, број 1/2011
Жалбе и приговори корисника
Члан 31.
Жалбе и приговори корисника који буду упућени 
једној од уговорних страна биће достављени Савету , о којим ће Савет дати свој 
став на првој седници.
*Службени гласник РС, број 1/2011
Глава 8
КОНТРОЛА ПРИМЕНЕ УГОВОРА И ПОСЛЕДИЦЕ РАСКИДА
Извештавање о финансијском пословању
Члан 32.
Уговорне стране су сагласне да до 28. фебруара 
сваке године заједнички ангажују независну ревизорску кућу, која ће извршити 
ревизију наплате јединствене накнаде и међусобне сарадње уговорних страна по 
овом уговору, за претходну годину.
*Службени гласник РС, број 48/2016
Контролна функција Савета
*Службени гласник РС, број 1/2011
Члан 33.
Савет контролише примену овог уговора.
Уколико Савет не успе да превазиђе проблеме у примени 
овог уговора, сваки од копредседника делегација има право да о томе обавести 
Управни одбор своје организације који ће одлучити о евентуалном раскиду уговора 
у смислу члана 35.
*Службени гласник РС, број 1/2011
Последице раскида
Члан 34.
Уговорне стране су сагласне да ће све евентуалне спорове 
покушати да реше мирним путем, и да ће се у случају раскида овог уговора 
обратити надлежном државном органу који у складу са Законом има обавезу да 
одреди која организација има право да наплаћује јединствену накнаду.
Глава 9
ВАЖЕЊЕ УГОВОРА И ЗАВРШНЕ ОДРЕДБЕ
Члан 35.
Овај уговор се закључује на седам година, 
рачунајући од 1. јануара 2011. године, с тим да након истека ових седам година, 
уговор ће се аутоматски продужити на још две године, уколико нека од уговорних 
страна не откаже продужење, најкасније 90 дана пре дана истека важења уговора.
Уколико нека од уговорних страна, најкасније 90 
дана пре истека важења уговора, писменим путем обавести другу уговорну страну да 
отказује уговор, уговорне стране ће у том року покушати да пронађу заједничко 
решење у циљу продужења важења уговора на још три године.
У случају да уговорне стране не пронађу заједничко решење, 
уговорне стране ће 15 дана пре истека важења уговора, а најкасније последњег 
дана важења уговора обавестити надлежни орган о престанку важења уговора. 

Уговорне стране су сагласне да ће ОФПС, до одлуке надлежног 
органа о томе која ће организација наплаћивати јединствену накнаду по престанку 
важења овог уговора, наставити да примењује одредбе овог уговора и извршава 
своје обавезе према ПИ. 
Свака уговорна страна има право да откаже овај уговор, уз 
претходно достављање писаног обавештења другој страни и уз поштовање отказног 
рока који износи шест месеци, рачунајући од дана достављања обавештења о отказу 
Уговора другој страни. 
Уколико нека од уговорних страна изгуби дозволу за обављање 
делатности колективног остваривања сродних права, у складу са Законом или 
уколико престане да постоји из других разлога, овај уговор престаје да важи, а 
обавезе настале по овом уговору до тог момента биће регулисане и уређене у 
складу са позитивним прописима Републике Србије. 
*Службени гласник РС, број 1/2013
**Службени гласник РС, број 9/2017
Члан 36.
Уговорне стране су сагласне да ће заједнички сносити 
трошкове објаве овог уговора у „Службеном гласнику Републике Србије”.
На односе који нису регулисани овим уговором примењиваће се 
одредбе Закона о ауторском и сродним правима и Закона о облигационим односима.
Све измене овог уговора вршиће се анексима, на начин како 
је закључен овај уговор.
Евентуалне спорове проистекле из овог уговора стране ће 
покушати да реше споразумно, а уколико то није могуће, спор ће се решити пред 
Привредним судом у Београду.
Члан 36а
ОФПС се обавезује да ће примењивати постојећу Тарифу 
ОФПС, до ступања на снагу јединствене тарифе ОФПС и ПИ, донете на начин 
предвиђен Законом о ауторском и сродним правима („Службени гласник РС”, број 
104/09).
Уговорне стране су сагласне да ОФПС иступа у судским 
поступцима против корисника ради наплате јединствене накнаде, а у случају 
потребе, потпис овлашћеног лица ПИ на овом уговору има се сматрати генералним 
пуномоћјем за вођење наведених поступака.
*Службени гласник РС, број 1/2011
Члан 37.
Овај уговор закључен је у седам равногласних примерака, по 
три за сваку уговорну страну и један примерак за Завод за интелектуалну својину.
Стране потписнице овог уговора изјављују да су Уговор пре 
потписивања прочитале, разумеле, да је њихова воља верно унета у текст Уговора и 
да исти у знак сагласности воља потписују, и парафирају сваку страницу. 

Овај уговор прихватају председници управних одбора 
уговорних страна на основу мандата и овлашћења органа управљања уговорних 
страна.
*Службени гласник РС, број 1/2011
За Организацију ОФПС
председник Управног одбора
Бранислав Стојановић, с.р.
За Организацију ПИ
председник Управног одбора,
Живорад Ајдачић, с.р.
ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ УГОВОРА
Анекс 1 Уговора о пословној сарадњи: „Службени гласник РС”, 
број 1/2011-88
Члан 34.
Уговорне стране су сагласне да ће заједнички сносити 
трошкове објаве овог анекса уговора у „Службеном гласнику Републике Србије”.
Члан 35.
Овај анекс уговора ступа на снагу објавом у „Службеном 
гласнику Републике Србије”.
 
Анекс 2 Уговора о пословној сарадњи у наплати јединствене 
накнаде: „Службени гласник РС”, број 1/2013-437
Члан 2.
Уговорне стране су сагласне да ће заједнички сносити 
трошкове објаве овог анекса уговора у „Службеном гласнику Републике Србије”. 


Члан 3.
Овај анекс уговора ступа на снагу објавом у „Службеном 
гласнику Републике Србије”.  
 
Анекс 3 Уговора о пословној сарадњи у наплати јединствене 
накнаде: „Службени гласник РС”, број 2/2014-87
Члан 2.
Уговорне стране су сагласне да ће заједнички сносити 
трошкове објаве овог анекса уговора у „Службеном гласнику Републике Србије”. 


Члан 3.
Овај анекс уговора ступа на снагу објавом у „Службеном 
гласнику Републике Србије”.  
 
Анекс 4 Уговора о пословној сарадњи у наплати јединствене 
накнаде: „Службени гласник РС”, број 4/2015-117
Члан 2.
Уговорне стране су сагласне да ће заједнички сносити 
трошкове објаве овог анекса уговора у „Службеном гласнику Републике Србије”.
Члан 3.
Овај анекс уговора ступа на снагу објавом у „Службеном 
гласнику Републике Србије”.
 
Анекс 5 Уговора о пословној сарадњи у наплати јединствене 
накнаде: „Службени гласник РС”, број 3/2016-64
Члан 2.
Уговорне стране су сагласне да ће заједнички сносити 
трошкове објаве овог анекса уговора у „Службеном гласнику Републике Србије”.
Члан 3.
Овај анекс уговора ступа на снагу објављивањем у „Службеном 
гласнику Републике Србије”.
 
Анекс 6 Уговора о пословној сарадњи у наплати јединствене 
накнаде: „Службени гласник РС”, број 48/2016-37
Члан 5.
Уговорне стране су сагласне да ће заједнички сносити 
трошкове објаве овог анекса уговора у „Службеном гласнику Републике Србије”. 


Члан 6.
Овај анекс уговора ступа на снагу даном објављивања у 
„Службеном гласнику Републике Србије”.  
 
Анекс 7 Уговора о пословној сарадњи у наплати 
јединствене накнаде: „Службени гласник РС”, број 9/2017-54
Члан 3.
Уговорне стране су сагласне да ће заједнички сносити трошкове објаве 
овог анекса уговора у „Службеном гласнику Републике Србије”. 
Члан 4.
Овај анекс уговора ступа на снагу објавом у „Службеном гласнику 
Републике Србије”.