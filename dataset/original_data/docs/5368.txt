На основу члана 14. став 1. Закона о туризму („Службени гласник РС”, бр. 
	36/09 и 88/10) и члана 43. став 1. Закона о Влади („Службени гласник РС”, 
	бр. 55/05, 71/05 – исправка, 101/07, 65/08 и 16/11),
Влада доноси
 
 
ОДЛУКУ
о проглашењу Туристичког простора „Тврђава Голубачки град”
„Службени гласник РС“, број 41 од 10. јуна 2011.
 
1. Проглашава се Tуристички простор „Тврђава Голубачки град”.
 
2. Туристички простор „Тврђава Голубачки град”се налази у општини 
	Голубац.
Непокретно културно добро средњовековна „Тврђава Голубац”, која 
	представља основну туристичку атракцију туристичког простора налази се на 
	обали Дунава, на улазу у подручје Националног парка „Ђердап”. 
Туристички простор „Тврђава Голубачки град” се налази у границама 
	обухвата Плана детаљне регулације за ревитализацију Средњовековне тврђаве 
	Голубачки град на следећим парцелама: целе к. п. бр. 771/2; 771/15; 772/1; 
	772/2; 772/5; 772/6; 772/7; 772/8; 772/9;772/10; 850/25; 850/28; 850/31; 
	851/2; 5766/2; 5769/2 и 5862/12 све у КО Голубац; делове к. п. бр. 771/1; 
	772/4; 850/26; 851/1; 5766/1; 5766/3; 5769/1; 5862/1 (река Дунав); 5862/9 и 
	5775, све у КО Голубац.
 
3. Укупна површина Туристичког простора „Тврђава Голубачки град” је око 
	21,54.32 hа.
 
4. Граница туристичког простора „Тврђава Голубачки град” полази од крајње 
	северне тачке к. п. број 5862/12 коју обухвата и наставља на исток 
	обухватајући део к. п. број 5862/1 – река Дунав, граница и даље наставља на 
	исток по границама парцела обухватајући их: к. п. бр. 772/4, 772/2 и залази 
	у део к. п. број 5862/1 – река Дунав. Граница се спушта ка североистоку и 
	иде уз обалу у ширини од 10 m од парцеле постојећег пута – к. п. број 5766/3 
	обухватајући је и око 200 m у дужини мерено од задње источне тачке 
	Средњовековне тврђаве Голубац. Граница наставља на југ до линије која је 
	постављена на удаљености 25 m од планиране путање државног пута I реда – М 
	25.1. Граница наставља на запад и долази до границе к. п.број 771/2 
	обухватајући је. У правцу запада на к. п. број 771/2 надовезује се део к. п. 
	број 5769/1 – парцела некатегорисаног пута, цела к. п. број 851/2, део к. п. 
	број 851/1 у ширини око 25 m. Граница плана се наставља до североисточне 
	тачке к. п. број 850/25 од те тачке наставља по границама к. п. брoj 850/25 
	обухватајући је. Граница долази до крајње северне тачке к. п. број 850/25 и 
	наставља у том правцу око 85 m. Од те тачке граница наставља источно и у 
	дужини од око 73 m, ломи се према северу, прави се простор у ширини од око 
	57 m и граница долази до крајње северне тачке к. п. број 5862/12, одакле је 
	граница и почела.
Графички приказ Туристичког простора „Тврђава Голубачки град” дат је у 
	прилогу 1. који је одштампан уз ову одлуку и чини њен саставни део. 
 
5. Основни циљ проглашења туристичког простора усмерен је на стварање 
	адекватних услова за планирање, организовање, уређење и коришћење у складу с 
	карактеристикама, вредностима и наменом туристичког простора.
 
6. Кључне туристичке атракције подручја Голупца чине: геолошке 
	карактеристике простора, клима, водни ресурси, биљни свет, животињски свет, 
	заштићена природна баштина, заштићена културно-историјска баштина, спортско 
	– рекреативни објекти, туристичке стазе и путеви, пејзажне карактеристике, 
	туристичка инфраструктура и смештајни капaцитети.
 
7. Земљиште на којем се налази Туристички простор „Тврђава Голубачки 
	град” је у државној и приватној својини.
Подаци о власништву и попис катастарских парцела дати су у прилогу 2. 
	који је одштампан уз ову одлуку и чини њен саставни део.
 
8. Обавезе у погледу развоја туризма и других облика коришћења простора 
	су:
1) развој и очување туристичких атракција;
2) развој туристичког производа;
3) развој туристичке инфраструктуре;
4) развој туристичке супраструктуре;
5) маркетиншке и промотивне активности у вези са туристичким простором 
	(организовање истраживања туристичких тржишта за потребе промоције 
	туристичког простора, формирање и развијање туристичког информационог 
	система, организовање наступа на сајмовима и изложбама, обезбеђивање 
	информативно-пропагандног материјала којим се промовишу туристичке 
	вредности, сарадња с другим организацијама за промоцију туризма и 
	предузимање других активности у домену маркетинга и промоције туристичког 
	простора).
 
9. Туристичким простором „Тврђава Голубачки град” управљаће Друштво са 
	ограниченом одговорношћу за развој туризма „Тврђава Голубачки град”, са 
	седиштем у Голупцу, улица Цара Лазара број 15.
 
10. Ова одлука ступа на снагу осмог дана од дана објављивања у „Службеном 
	гласнику Републике Србије”.
 
 
05 број 332-4360/2011-1
У Београду, 3. јуна 2011. године
Влада
Председник,
др Мирко Цветковић, с.р.