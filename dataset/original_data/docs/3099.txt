Редакцијски пречишћен текст
 
 
На основу члана 132. став 5, члана 206. став 4, члана 238. став 5, члана 267. став 8. и члана 275. став 11. Закона о тржишту капитала („Службени гласник РС”, бр. 31/11 и 112/15),
Комисија за хартије од вредности доноси 
ПРАВИЛНИК
о надзору који спроводи Комисија за хартије од вредности
"Службени гласник РС", бр. 68 од 11. 
				августа 2016, 15 од 2. марта 2017.
I. УВОДНЕ ОДРЕДБЕ 
1. Предмет уређивања
Члан 1. 
Овим правилником уређују се: 
1) ближи услови и начин спровођења надзора; 
2) критеријуми и поступак за изрицање и спровођење мера и санкција.
2. Лица над којима се врши надзор
Члан 2.
У смислу овог правилника учесницима на тржишту капитала над чијим пословањем Комисија за хартије од вредности (у даљем тексту: Комисија) врши надзор (у даљем тексту: субјекти надзора) сматрају се: 
1) инвестициона друштва, односно брокерско-дилерска друштва, овлашћене банке, лица која поседују квалификовано учешће, чланови управе, и други запослени код тих друштава; 
2) физичка лица са дозволом коју је издала Комисија; 
3) организатори тржишта и лица која поседују квалификовано учешће, чланови управе и други запослени код тих друштава (регулисано тржиште, мултилатерална трговачка платформа – МТП); 
4) учесници у трговању финансијским инструментом који је укључен у трговање на регулисано тржиште, односно МТП у Републици, на регулисано тржиште у иностранству, односно у вези с којим је упућен захтев за укључење, без обзира на то да ли је или није дошло до трансакције на том тржишту, односно трансакцијама на ОТЦ тржишту;
5) Централни регистар, депо и клиринг хартија од вредности (у даљем тексту: Централни регистар) чланови управе и други запослени код Централног регистра; 
6) издаваоци и јавна друштва; 
7) организатор фонда за заштиту инвеститора и чланови фонда; 
8) друштва за управљање инвестиционим фондовима и кастоди банке у смислу одредаба закона којим су уређени инвестициони фондови; 
9) стицаоци и други учесници у поступку преузимања у смислу одредаба закона којим је уређено преузимање акционарских друштава; 
10) друга лица у делу послова које обављају на тржишту капитала у смислу одредаба закона којим је уређено тржиште капитала, укључујући и надзор над лицима која супротно одредбама Закона о тржишту капитала пружају инвестиционе и додатне инвестиционе услуге.
3. Прописи над чијом применом се врши надзор
Члан 3.
Под надзором у смислу овог правилника подразумева се надзор над применом: 
1) Закона о тржишту капитала (у даљем тексту: Закон) и прописа донетих на основу Закона; 
2) Закона о инвестиционим фондовима и прописа донетих на основу овог закона; 
3) Закона о преузимању акционарских друштава и прописа донетог на основу овог закона и 
4) Закона о спречавању прања новца и финансирања тероризма и прописа донетих на основу овог закона.
II. НАДЗОР – ВРСТЕ, ПРОЦЕНА РИЗИКА И ПЛАН НАДЗОРА
1. Врсте надзора
Члан 4. 
Комисија спроводи непосредни и континуирани надзор.
Непосредни надзор може бити редован и ванредни, контролни и допунски. 
Члан 5.
Редован непосредни надзор спроводи се по службеној дужности на бази процене ризика, а на основу годишњег плана надзора Комисије.
Члан 6.
Ванредан непосредни надзор спроводи се:
1) када Комисија у спровођењу континуираног надзора утврди околности које указују на значајно повећање ризика од настанка незаконитости и неправилности у пословању субјекта надзора;
2) на основу информација из представки и обавештења физичких и правних лица, субјеката надзора или других извора информисања, а које указују на постојање незаконитости и неправилности.
Представке, обавештења и други видови обраћања лица из става 1. тачка 2. овог члана морају бити јасни и садржати довољно података који указују на постојање незаконитости и неправилности. 
Члан 7.
Контролни непосредни надзор спроводи се ради утврђивања да ли су мере које су наложене субјекту надзора извршене.
Комисија може одредити спровођење контролног непосредног надзора пре разматрања извештаја о отклањању утврђених незаконитости или неправилности субјекта надзора. 
Члан 8.
Допунски надзор спроводи се ради утврђивања чињеница које су од значаја за надзор, а које нису утврђене у редовном, ванредном или контролном надзору, с тим што се може извршити само један допунски надзор, у року који не може бити дужи од 30 дана од окончања редовног, ванредног или контролног надзора.
2. Поступак континуираног надзора
Члан 9.
У поступку континуираног надзора анализом извештаја, обавештења и других података које достављају субјекти надзора, утврђује се да ли се подаци достављају у прописаној форми и роковима, исправност достављених података и законитост поступања субјеката надзора.
Члан 10.
Поступак континуираног надзора почиње пријемом извештаја или објављивањем извештаја и обавештења.
Поступак континуираног надзора спроводи се провером благовремености и потпуности извештаја и обавештења, по пријему сваког извештаја или обавештења и сачињава се извештај о томе да ли је извештај благовремен, да ли садржи све прописане делове и да ли из њега произилазе очигледне неправилности и незаконитости.
Одредбе ст. 1. и 2. овог члана не примењују се на извештаје примљене у облику електронског документа, уколико пријем и формалну проверу извештаја врши одговарајући информациони систем.
Члан 11.
Уколико се приликом провере извештаја и обавештења не утврде незаконитости и неправилности о томе се сачињава извештај који може бити појединачни или збирни према врсти субјекта надзора и извештајном периоду.
Уколико се приликом провере извештаја и обавештења не може са сигурношћу утврдити постојање незаконитости и неправилности, прибављају се додатне информације или извештаји на основу којих се спроводи провера законитости поступања субјекта надзора. 
Када се приликом провере извештаја и обавештења утврде незаконитости и неправилности чије се отклањање не може одложити ради обезбеђивања уредног функционисања тржишта капитала или заштите инвеститора припрема се извештај сходно члану 29. овог правилника са предлогом мера.
Уколико се приликом провере извештаја и обавештења утврде незаконитости и неправилности које не испуњавају услове из става 3. овог члана ради њиховог отклањања и изрицања мера спроводи се поступак ванредног непосредног надзора.
Одредбе овог члана сходно се примењују у случају када се утврди да би извештај или обавештење морало бити објављено, али није објављено.
3. Процена ризика
Члан 12.
Комисија спроводи надзор заснован на процени ризика над инвестиционим друштвима, друштвима за управљање инвестиционим фондовима, организатором тржишта и Централним регистром. 
Ризици представљају могућност нарушавања праведног, ефикасног и транспарентног тржишта капитала и наступања штетних последица за инвеститоре које могу настати пружањем инвестиционих услуга и активности и додатних услуга субјеката надзора из става 1. овог члана.
Члан 13.
У поступку процене ризика се идентификују ризици који настају у вези са пружањем инвестиционих услуга и обављањем инвестиционих активности и додатних услуга од стране субјеката надзора из члана 12. став 1. овог правилника, управљањем друштвом и унутрашњим контролама. 
Проценом ризика се утврђује вероватноћа наступања и значај штетних последица које могу настати у вези са пружањем инвестиционих услуга и обављањем инвестиционих делатности и додатних услуга и додељује се одговарајући степен ризика који може бити незнатан, низак, средњи, висок и критичан.
На основу процене ризика врши се одређивање ризичног профила субјеката надзора из члана 12. став 1. овог правилника и утврђују се обим и учесталост спровођења непосредног надзора за субјекте надзора.
4. План надзора
Члан 14.
План спровођења непосредног надзора припрема се на основу процене ризика и доноси га Комисија за наредну календарску годину до 15. децембра текуће године (у даљем тексту: План надзора). 
План надзора нарочито садржи:
1) одређивање субјекта надзора код којих ће се на основу утврђеног ризичног профила спроводити редовни непосредни надзор у наредној календарској години, са одговарајућим информацијама од значаја за спровођење надзора по областима и сваком од степена ризика;
2) учесталост и обим спровођења непосредног надзора по субјектима надзора;
3) планиране мере и активности превентивног деловања Комисије и планиране мере и активности за спречавање обављања делатности и вршења активности нерегистрованих субјеката.
III. ПОСТУПАК НЕПОСРЕДНОГ НАДЗОРА
1. Налог за надзор 
Члан 15.
Поступак непосредног надзора покреће се издавањем налога за надзор.
Поступак непосредног надзора спроводи овлашћено лице Комисије.
Налог за надзор садржи: правни основ за спровођење непосредног надзора податке о овлашћеним лицима који врше непосредни надзор са бројевима службених легитимација, податке о субјекту надзора, податак врсти непосредног надзора, податак о предмета непосредног надзора, планирано трајање непосредног надзора; разлоге за изостављање обавештења, ако постоје, број, време и место издавања, потпис издаваоца налога и печат. 
Ако се у току спровођења непосредног надзора утврде околности које указују на постојање незаконитости и неправилности у делу пословања субјеката надзора које нису обухваћене налогом за надзор, сачињава се допуна тог налога за надзор.
Комисија издаје налог за контролни надзор када је потребно да се утврди да ли су незаконитости и неправилности утврђене непосредним надзором отклоњене на одговарајући начин и у одговарајућем обиму.
Налог за допунски надзор и налог за контролни надзор садрже исте податке као налог из става 2. овог члана.
Комисија може да изда налог за опозив налога за надзор, уколико за то постоје оправдани разлози.
Пре непосредног надзора, на захтев и у року који одреди овлашћено лицe Комисије субјект надзора и другa лица која имају податке и сазнање од интереса за непосредни надзор имају обавезу да доставе Комисији, општа акта, копије пословних књига, изводе са рачуна, преписку и друге документе, укључујући и електронске медије и остале податке, извештаје и информације, евиденцију о телефонским позивима и другим облицима кореспонденције.
Налог за надзор доставља се субјекту надзора најкасније осам дана пре дана спровођења надзора.
Члан 16.
Комисија у писаном облику обавештава надзираног субјекта о предстојећем непосредном надзору, најкасније истовремено са доставом налога за надзор.
Изузетно, на основу одлуке Комисије, налог за надзор доставља се непосредно пре вршења надзора, како се не би угрозила сврха непосредног надзора.
У случају из става 2. обавештење о предстојећем непосредном надзору не доставља се, с тим што се разлози за изостављање обавештења наводе у налогу за надзор.
Обавештење о предстојећем редовном непосредном надзору садржи прописану одговарајућу контролну листу.
2. Контролне листе
Члан 17.
Комисија сачињава контролне листе и исте примењује у поступку редовног непосредног надзора. 
Овлашћено лице, поступајући у границама предмета непосредног надзора из налога за редован непосредни надзор, предузима оне провере и друге радње које су садржане у контролној листи, а друге провере и радње на које је овлашћен, овлашћено лице може да предузме ако у току надзора утврди да је неопходно да се оне предузму ради потпуног утврђивања чињеничног стања.
Контролна листа садржи дефинисану област пословања субјекта надзора која ће бити предмет поступка надзора, документацију коју субјект надзора ставља на увид у поступку надзора, као и податке од значаја за предмет надзора.
Члан 18.
Лица из члана 267. став 1. Закона о тржишту капитала која поседују документа, податке, информације и сазнања од интереса за надзор имају обавезу да на захтев и у року који одреди овлашћено лице Комисије исте доставe Комисији. 
Овлашћено лице Комисије може да захтева, поред докумената, података, информација и извештаја у писменом облику, доставу истих и у електронском облику, односно да захтева доставу табела и текстуалних делова докумената у прописаном формату на имејл овлашћеног лица Комисије. 
Захтеве из ст. 1. и 2. овог члана овлашћено лице Комисије може саопштити и телефонским путем о чему ће сачинити белешку.
3. Спровођење поступка надзора
Члан 19.
Непосредни надзор врши се радним даном у току радног времена субјекта надзора, а када је то неопходно због обима и природе надзора исти се може вршити и након радног времена. 
Непосредни надзор спроводи се у просторијама субјекта надзора или правног лица са којим је субјект надзора директно или индиректно, пословно, управљачки или капитално повезан.
Субјекти надзора обавезни су да овлашћеном лицу Комисије омогуће приступ у пословне просторије и организационе делове, дају на увид тражену документацију, као и да обезбеде друге услове за несметано спровођење надзора.
Непосредни надзор из става 1. овог члана може се вршити и у пословним просторијама Комисије или другим одговарајућим просторијама.
Члан 20.
Овлашћено лице спроводи непосредни надзор непосредним увидом у општа акта, пословне књиге, изводе са рачуна, преписку и друге документе укључујући и електронске медије, евиденцију о телефонским позивима и другим облицима коресподенције и остале податке и евиденције које су субјекти надзора у обавези да воде и достављају Комисији и врши анализу тих података.
Овлашћено лице у поступку непосредног надзора може узимати изјаве од лица овлашћених за заступање субјекта надзора, запослених или ангажованих лица код субјекта надзора као и од других лица која имају сазнање од интереса за поступак надзора, те може затражити писмено изјашњење од наведених лица. Изјаве и објашњења се могу дати писмено или узети на записник. 
Члан 21.
Субјект надзора дужан је овлашћеном лицу Комисије да пружи неопходну стручну и техничку подршку у контроли пословних књига и других документа које субјект надзора води и обрађује у електронском облику. 
Члан 22.
У сврху провере података од интереса за надзор за коју су потребна посебна знања, Комисија може да затражи стручно учешће ревизора, друштва за ревизију или другог стручног лица (у даљем тексту: стручна лица).
Предлог за поверавање извођења радњи стручним лицима у поступку провере података од интереса за надзор подноси овлашћено лице Комисије о чему одлуку доноси Комисија.
Субјект надзора сноси трошкове за предузете провере података из става 1. овог члана, уколико се утврде неправилности и незаконитости у његовом пословању. 
Члан 23. 
Приликом вршења ванредног непосредног надзора, без претходне доставе налога за надзор, ако овлашћено лице Комисије не затекне лице овлашћено за заступање субјекта надзора, може извршити надзор без његовог присуства.
У случају из става 1. овог члана запослена или ангажована лица код субјекта надзора дужна су да омогуће овлашћеном лицу Комисије спровођење непосредног надзора.
Кад није могуће извршити надзор, у смислу става 1. овог члана, овлашћено лице Комисије ће оставити позив одговорном лицу да у одређено време буде присутно ради спровођења надзора. 
Члан 24. 
Ако овлашћено лице Комисије буде онемогућено да при обављању надзора прегледа опште акта, пословне књиге, изводе са рачуна, преписку и друге документе укључујући и електронске медије, евиденцију о телефонским позивима и другим облицима кореспонденције и остале податке које су субјекти надзора у обавези да поседују или буде онемогућено да изврши надзор, саставиће о томе записник. Сматра се да субјект надзора није омогућио овлашћеном лицу Комисије да изврши надзор ако поступи као у ставу 1. овог члана, као и у следећим случајевима: 
1) ако у одређеном року не достави све тражене документе и податке, а нарочито податке којима је субјект надзора дужан да располаже према закону, подзаконским актима и правилима пословања; 
2) достави податке који нису тачни; 
3) ако овлашћеним лицима Комисије не обезбеди неопходне услове за вршење надзора, односно не обезбеди да их не ометају запослени у субјекту надзора; 
4) ако се лице овлашћено за заступање или друго лице као странка у поступку не одазове позиву за спровођење непосредног надзора у пословним просторијама Комисије, а изостанак не оправда или не овласти друго лице да учествује у поступку;
5) ако у поступку надзора не обезбеди присуство лица чији је исказ од значаја за вођење поступка. 
4. Записник о надзору
Члан 25. 
У поступку непосредног надзора овлашћено лице Комисије сачињава записник са детаљним описом чињеничног стања који уручује субјекту надзора. 
Ако се записник сачињава након обављеног непосредног надзора, доставља се субјекту надзора. 
У записник о непосредном надзору уносе се: 
1) подаци из налога за непосредни надзор; 
2) време и место надзора, опис предузетих радњи и попис преузетих докумената; 
3) изјаве које су дате; 
4) опис других изведених доказа; 
5) захтеви за изузеће који су поднети; 
6) утврђено чињенично стање; 
7) подаци о закључцима ако су донети у поступку надзора; 
8) рок за давање примедаба, односно приговора на записник; 
9) навођење да је записник са или без примедаба прочитан лицу које присуствује надзору; 
10) други подаци и наводи од значаја за надзор.
У случају спровођења редовног надзора, саставни део записника чини и контролна листа.
Члан 26. 
Ако је потребно да субјект надзора, његов клијент, запослени и друга лица у вези са предметом надзора изврши неку радњу, достави Комисији изјаву, извештај, документа или податке о свом пословању или је у току надзора потребно одлучити о питањима која се тичу поступка надзора, овлашћено лице Комисије закључком одлучује о питањима која се тичу поступка надзора и налаже субјекту надзора извршење радње, достављање изјаве, извештаја, односно докумената или података о пословању и одређује рок у коме се та радња има извршити. 
Закључак из става 2. овог члана уписује се у записник или се доноси као посебан акт. 
Члан 27.
Примедбе на записник који се сачињава у току обављања надзора, односно изјава одговорног и овлашћеног лица субјекта надзора да нема примедбе, уносе се у записник. 
Ако се записник сачињава након обављања непосредног надзора, на достављени записник субјект надзора има право да уложи приговор у року од осам дана од дана пријема истог. 
Члан 28.
Приговор мора да садржи ознаку записника на који се приговор односи, разлоге приговора и друге податке које мора садржавати сваки поднесак у складу са законом којим се уређује општи управни поступак. 
Ако се субјект надзора у приговору позива на исправе, односно документацију, дужан је да их као доказе приложи приговору. 
Ако субјект надзора као доказ приговору не приложи све исправе, односно документацију на коју се позива, Комисија ће код доношења одлуке узети у обзир само оне доказе који су приговору приложени. 
Након протека рока за приговор субјект надзора нема право да наводи нове чињенице и износи нове доказе. 
Ако субјект надзора својим примедбама основано оспори наводе из записника, саставља се допуна записника која се доставља субјекту надзора у року од 15 дана од дана уложеног приговора. 
Ако се субјекту надзора не достави допуна записника сматраће се да је његов приговор оцењен неоснованим. 
На допуну записника сходно се примењују одредбе овог члана. 
5. Извештај о надзору
Члан 29.
По спроведеном поступку непосредног надзора, овлашћено лице Комисије припрема извештај о надзору који доставља на разматрање и усвајање Комисији, са следећим подацима:
1) субјект надзора;
2) овлашћено лице Комисије;
З) датум налога за надзор;
4) разлог и предмет непосредног надзора; 
5) кратак преглед активности у току поступка непосредног надзора;
6) опис утврђених повреда, навођењем сваке утврђене повреде појединачно:
– навођење одредбе прописа која је прекршена;
– чињенице (чињенично стање), из којих произилази утврђена повреда;
– докази за постојање наведених чињеница;
– ако констатовано кршење такође значи прекршај, привредни преступ или кривично дело, навођење казнене одредбе,
– начин за отклањање кршења прописа и документација коју субјект надзора мора приложити као доказ о отклањања повреде прописа;
– предлог мера надзора.
Уколико незаконитост утврђена у поступку непосредног надзора има обележја прекршаја или привредног преступа, Извештај о надзору садржи податке о томе који су прекршаји, односно привредни преступи, ко су лица за која постоји основана сумња да су извршила прекршај или привредни преступ, навођење чињеница и доказа на основу којих је овлашћено лице оценило да незаконитост има обележја прекршаја, односно привредног преступа.
У случају да повреда прописа утврђена приликом спровођења поступка надзора има елементе кривичног дела, Извештај о надзору садржи податке о томе које је кривично дело, за која лица постоје основи сумње да су извршила кривично дело, навођење чињеница и доказа на основу којих је овлашћено лице оценило да незаконитост има елементе бића кривичног дела.
IV. МЕРЕ И САНКЦИЈЕ
1. Изрицање мера и санкција
Члан 30.
Незаконитости су стања и поступци који нису у складу са Законом, актима Комисије, другим законима и подзаконским актима, међународним актима и прописима над којима је Комисији дата надлежност за примену, спровођење надзора или надзора над применом. 
Неправилностима у пословању у складу са Законом сматрају се стања и активности којима се усвојене пословне политике, мере и поступци доследно не примењују ако се тиме угрожава пословање субјекта надзора.
Члан 31.
Уколико у поступку надзора утврди незаконитoсти и неправилности, Комисија доноси решење којим ће наложити предузимање мера и активности ради успостављања законитости и правилног пословања и може према субјекту надзора (правном, односно физичком лицу) предузети једну или више мера и санкција које су прописане законом. 
Решењем из става 1. овог члана Комисија одређује рок за извршење решења и обавезу да се Комисији достави извештај и докази о исправљеној незаконитости и неправилности. 
Члан 32.
Комисија изриче мере сразмерно значају и тежини утврђених незаконитости и неправилности са циљем обезбеђења праведног, ефикасног и транспарентног тржишта капитала и смањења системског ризика.
Приликом процене значаја незаконитости и неправилности Комисија узима у обзир:
1) висину остварене имовинске користи коју је субјект надзора прибавио вршењем радњи које представљају утврђену незаконитост или неправилност;
2) утицај радњи или пропуштања вршења надзора од стране одговорних лица на наступање штетних последица или наступање утврђених незаконитости и неправилности;
3) значај и тежину штетних последица које су наступиле као резултат утврђених незаконитости и неправилности;
4) претходно понашање субјекта надзора и раније утврђене незаконитости и неправилности;
5) утицај изречених мера на успостављање законитости на тржишту капитала;
6) степен сарадње субјекта надзора у току спровођења поступка;
7) предузете радње од стране субјекта надзора на отклањању штетних последица насталих услед утврђених незаконитости и неправилности.
Члан 33.
Када Комисија у спроведеном поступку надзора утврди незаконитости и неправилности чија природа и обим немају значајан утицај и последице на функционисање тржишта капитала, Комисија може субјекту надзора изрећи писмену опомену. 
Писмена опомена из става 1. овог члана може садржавати и налог да субјект надзора исправи утврђене незаконитости и неправилности и рок у коме је у обавези да то учини. 
Ако у року из става 2. овог члана субјект надзора не исправи незаконитости и неправилности Комисија ће издати решење којим ће наложити отклањање утврђених незаконитости и неправилности. 
Члан 34.
Комисија може изузети из изречене мере одређене послове и активности који су континуирани или који су започети и чијом немогућношћу обављања би настала штета за субјект надзора, његове клијенте, односно учеснике на тржишту капитала.
За изузимање одређених послова и активности субјект надзора подноси захтев са образложењем и доставом доказа да се ради о континуираним или започетим пословима и о могућој штети која може настати немогућношћу обављања послова и активности. 
Члан 35. 
Комисија може да продужи рок за отклањање незаконитости и неправилности уколико субјект надзора није у могућности из објективних разлога да исте отклони у року који му је одређен.
Сматра се да је захтев из става 1. овог члана поднет у року ако је поднет Комисији пре истека рока који је решењем одређен за отклањање незаконитости и неправилности. 
Уколико је субјекту надзора изречена мера привремене забране обављања појединих делатности и активности Комисија одређује да се, уз продужени рок из става 1. овог члана продужава и рок трајања изречених мера до максималног рока трајања мера прописаних законом. 
Члан 36.
Када Комисија према субјекту надзора изрекне меру привремене забране обављања појединих или свих послова из дозволе за рад или меру привременог или трајног одузимања дозволе за обављање делатности инвестиционог друштва, исто је у обавези да клијенте без одлагања обавести о изреченој мери на тај начин што ће део изреке којим се изриче мера забране обављања делатности објавити на својој интернет страници, у дневним новинама које се редовно дистрибуирају на целој територији Републике и истаћи га на видном месту у својим пословним просторијама.
Комисија на својој интернет страници објављује мере јавне опомене, мере привремене забране обављања појединих или свих послова из дозволе за рад и меру привременог или трајног одузимања дозволе за обављање делатности које изрекне према лицима која имају дозволу за обављање делатности Комисије.
Члан 36а
Ради информисања јавности о изреченим 
				надзорним мерама у вези са злоупотребама на тржишту, Комисија 
				одмах након обавештења лица на које се одлука о изрицању мере 
				односи, објављује на својој интернет страници податке о врсти и 
				природи повреда одредаба овог закона.
Комисија може објавити и друге податке 
				у вези са злоупотребама на тржишту, уколико оцени да је то 
				потребно ради обезбеђивања уредног функционисања тржишта 
				капитала.
Комисија доноси посебну одлуку о 
				садржини обавештења које се објављује у смислу ст. 1. и 2. овог 
				члана.
Приликом објављивања одлуке која се 
				односи на мере изречене актом против кога се може покренути 
				управни спор, Комисија посебно назначава да исти није 
				правоснажан и информише јавност о исходу евентуално покренутих 
				поступака.
Након правоснажности аката Комисије, 
				објављује се и идентитет лица на које се изречена мера односи.
Одлуке објављене у смислу овог члана 
				биће доступне јавности на интернет страници Комисије најмање пет 
				година.
*Службени гласник РС, број 15/2017
Члан 37.
Када је то неопходно Комисија ће у зависности од врсте мера изречених решењем и субјекта надзора, о донетом решењу обавестити организатора тржишта, Централни регистар, Народну банку Србије, Агенцију за привредне регистре, Фонд за заштиту инвеститора и Управу за јавни дуг.
2. Извештај о отклањању незаконитости и неправилности
Члан 38.
Субјект надзора је дужан да у року утврђеним решењем, поступи по налогу Комисије и отклони утврђене незаконитости и неправилности у пословању и да о томе поднесе извештај Комисији, у року утврђеном решењем (у даљем тексту: Извештај о отклањању неправилности). 
Извештај о отклањању неправилности садржи опис предузетих радњи и мера за отклањање утврђених незаконитости и неправилности и документа и друге доказе на основу којих се може утврдити да су незаконитости и неправилности отклоњене. 
Ако извештај о отклањању неправилности није потпун, односно уколико из извештаја и приложених доказа не произилази да су утврђене незаконитости и неправилности у пословању отклоњене, Комисија ће субјекту надзора наложити допуну извештаја и одредити рок за допуну. 
Ако из извештаја о отклањању неправилности произилази да је субјект надзора утврђене незаконитости и неправилности у пословању отклонио и да је поступио по изреченим мерама, Комисија ће усвојити извештај и констатовати да је субјект надзора поступио по решењу Комисије.
V. КОНТРОЛНИ НАДЗОР И ОКОНЧАЊЕ ПОСТУПКА НАДЗОРА
1. Контролни надзор 
Члан 39. 
Пре разматрања извештаја о отклањању неправилности, уколико је то потребно, Комисија може одредити контролни надзор пословања субјекта надзора у обиму потребном за утврђивање да ли су незаконитости и неправилности у пословању отклоњене и да ли је субјект надзора поступио по налогу из решења. 
Уколико се на основу извештаја о отклањању неправилности не може утврдити да су неправилности и незаконитости отклоњене, односно уколико субјект надзора није поступио у складу са налогом за допуну извештаја, Комисија одређује спровођење контролног надзора.
Када Комисија утврди да субјект надзора није поступио по изреченим налозима и отклонио незаконитости и неправилности, односно није поштовао изречене мере Комисија може изрећи нове мере у складу са Законом.
2. Окончање поступка непосредног надзора
Члан 40.
Уколико у поступку надзора нису утврђене незаконитости и неправилности, Комисија усвајањем извештаја из члана 29. овог правилника окончава поступак надзора, о чему се обавештава субјект надзора. 
Уколико из извештаја о отклањању незаконитости и неправилности произилази да је субјект надзора утврђене незаконитости и неправилности у пословању отклонио и да је поступио по изреченим мерама, надзор се окончава усвајањем извештаја којим је констатовано да је субјект надзора поступио по решењу Комисије.
Уколико је спроведен поступак контролног надзора у коме је утврђено да је субјект надзора поступио по изреченим мерама Комисије, поступак надзора окончава се усвајањем извештаја о контролном надзору који се сачињава сходно члану 29. овог правилника.
VI. ОВЛАШЋЕНА ЛИЦА КОМИСИЈЕ И СЛУЖБЕНЕ ЛЕГИТИМАЦИЈЕ
1. Овлашћена лица Комисије
Члан 41.
Овлашћено лице за спровођење надзора је самостално у спровођењу непосредног надзора у границама овлашћења утврђених законом, прописима Комисије и налогом за надзор.
Овлашћена лица у смислу става 1. овог члана су инспектори Комисије и лица привремено овлашћена од стране Комисије за предузимање радњи у поступку непосредног надзора.
Предлог за привремено овлашћивање лица за предузимање радњи у поступку непосредног надзора подноси лице које руководи организационом јединицом у којој се обављају послови непосредног надзора.
Комисија одлучује о привременом овлашћивању лица за предузимање радњи у поступку непосредног надзора.
2. Службена легитимација
Члан 42.
Инспектор има службену легитимацију. 
Лица која се од стране Комисије привремено овлашћују за предузимање радњи у поступку непосредног надзора имају службену легитимацију.
Ради идентификације инспектори Комисије носе службену легитимацију и беџ Комисије који је њен саставни део. 
Овлашћено лице Комисије за спровођење надзора дужно је да пре почетка спровођења надзора покаже легитимацију и беџ лицу код кога се врши надзор. 
Члан 43.
Димензије службене легитимације су 5,5 x 8,5 cm.
Службена легитимација  садржи: 
1) на првој страни натпис „Република Србија”, испод тога „Комисија за хартије од вредности”, на левој страни грб Републике Србије, десно фотографија имаоца 3,0 x 3,5 cm, а испод грба и фотографије назив „СЛУЖБЕНА ЛЕГИТИМАЦИЈА”, презиме и лично име, положај – радно место и регистарски број легитимације; 
2) на полеђини се уписује текст :
– „ОВЛАШЋЕЊЕ ИМАОЦА СЛУЖБЕНЕ ЛЕГИТИМАЦИЈЕ”
– испод тога текст: „Ималац ове службене легитимације овлашћен је да предузима радње које су за инспекторе утврђене одредбама Закона о тржишту капитала.”
– место за уписивање датума издавања легитимације, речи „у Београду”, место за стављање отиска службеног печата и место за потпис председника Комисије. 
Службена легитимација лица привремено овлашћених за предузимање радњи у поступку непосредног надзора је димензија 5,5 x 8,5 cm,
 и садржи:
1) на првој страни натпис „Република Србија”, испод тога „Комисија за хартије од вредности” на средини грб Републике Србије, а испод грба назив „СЛУЖБЕНА ЛЕГИТИМАЦИЈА”;
2) на полеђини се уписује текст :
– „ОВЛАШЋЕЊЕ ИМАОЦА СЛУЖБЕНЕ ЛЕГИТИМАЦИЈЕ”
– испод тога текст: „Ималац ове службене легитимације по писменом налогу Комисије, привремено је овлашћен да предузима радње које су за инспекторе утврђене одредбама Закона о тржишту капитала.”
– место за уписивање датума издавања легитимације, речи „у Београду”, место за стављање отиска службеног печата и место за потпис председника Комисије.
*Службени гласник РС, број 15/2017
Члан 44.
О издатим легитимацијама и беџевима води се евиденција у Комисији. 
Евиденција садржи: име и презиме лица коме је издата легитимација, регистарски број, датум издавања и рубрику за напомене. 
Посебно се води евиденција о издатим легитимацијама за лица привремено овлашћена за предузимање радњи у поступку непосредног надзора, као и о времену њиховог издавања и повраћаја.
Члан 45.
Легитимација се замењује ако због дотрајалости или оштећења постане неупотребљива или ако је потребно променити податке о овлашћеном лицу.
У случајевима из става 1. овог члана, овлашћено лице за вршење надзора је дужно да преда легитимацију која се замењује. 
Ако се легитимација изгуби, овлашћено лице Комисије је дужно да без одлагања писмено обавести Комисију, која легитимацију оглашава неважећом у „Службеном гласнику Републике Србије”.
Легитимација престаје да важи: 
1) ако овлашћеном лицу Комисије престане радни однос или ово лице престане да обавља послове надзора или 
2) ако се изврши њена замена. 
Члан 46.
Замењене, оштећене и враћене легитимације уништава комисија коју именује председник Комисије. 
VII. ПРЕЛАЗНЕ И ЗАВРШНЕ ОДРЕДБЕ
1. Замена службених легитимација
Члана 47.
Замена службених легитимација издатих у складу са одредбама Правилника о условима и начину спровођења надзора над пословањем учесника на финансијском тржишту („Службени гласник РС”, број 89/11) са службеним легитимацијама издатим у складу са одредбама овог правилника извршиће се у року од 
				дванаест месеци од дана ступања на снагу овог правилника.
Службене легитимације издате у складу са одредбама Правилника о условима и начину спровођења надзора над пословањем учесника на финансијском тржишту („Службени гласник РС”, број 89/11) важиће до замене новим легитимацијама.
*Службени гласник РС, број 15/2017
2. Започети поступци
Члан 48.
Започети поступци непосредног надзора до ступања на снагу овог правилника, окончаће се у складу са Правилником о условима и начину спровођења надзора над пословањем учесника на финансијском тржишту („Службени гласник РС”, број 89/11).
3. Ступање на снагу и примена
Члан 49.
Даном ступања на снагу овог правилника престаје да важи Правилник о условима и начину спровођења надзора над пословањем учесника на финансијском тржишту („Службени гласник РС”, број 89/11). 
Члан 50.
Овај правилник ступа на снагу осмог дана од дана објављивања у „Службеном гласнику Републике Србије”. 
Број 2/0-01-47/6-16
У Београду, 10. јуна 2016. године
Председник Комисије,
Жарко Милићевић, с.р.
 
ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" 
				ПРАВИЛНИКА
 
Правилник о изменама и допунама Правилника о надзору који спроводи Комисија за хартије од вредности: 
				"Службени гласник РС", број 15/2017-32
Члан 4.
Поступци непосредног надзора започети до ступања на 
				снагу овог правилника, окончаће се у складу са Правилником о 
				надзору који спроводи Комисија за хартије од вредности 
				(„Службени гласник РС”, број 68/16).
Члан 5.
Овај правилник ступа на снагу осмог дана од дана 
				објављивања у „Службеном гласнику Републике Србије”.