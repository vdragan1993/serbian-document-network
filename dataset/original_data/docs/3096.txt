На основу члана 136. став 1, члана 137. став 4, 
	члана 138. став 2, члана 139. ст. 1. и 3. и члана 144. став 2, а у вези са 
	чланом 241. и чланом 262. став 1. тачка 1) Закона о тржишту капитала 
	(„Службени гласник РС”, број 31/2011), 
Комисија за хартије од вредности доноси
 
ПРАВИЛНИК
	
о Фонду за 
	заштиту инвеститора

"Службени гласник РС", број 44 од 1. маја 
	2012.
 
 
I. ОПШТЕ ОДРЕДБЕ
 
Члан 1. 
Овим правилником се детаљније уређује:
1) начин обрачуна и уплате доприноса Фонду за 
	заштиту инвеститора,
2) начин располагања и евидентирања средстава Фонда 
	за заштиту инвеститора,
3) начин коришћења накнаде за управљање Фондом за 
	заштиту инвеститора,
4) начин утврђивања потраживања клијената,
5) извештавање Комисије за хартије од вредности и
6) оглашавање Фонда за заштиту инвеститора.
 
Општи појмови
 
Члан 2.
У смислу овог правилника следећи изрази имају 
	наведена значења:
1) Закон је Закон о 
	тржишту капитала;
2) Комисија је Комисија 
	за хартије од вредности;
3) Фонд је Фонд за 
	заштиту инвеститора;
4) Организатор Фонда је 
	Агенција за осигурање депозита;
5) чланови Фонда су 
	субјекти одређени Законом и овим правилником;
6) клијент је клијент 
	члана Фонда чија су потраживања заштићена у складу са одредбама Закона; 
7) инвестициона друштва 
	су брокерско-дилерска друштва и овлашћене банке;
8) кредитна институција 
	је лице које обавља послове у складу са одредбама закона којима се уређују 
	банке, односно кредитне институције; 
9) инвестиционе услуге 
	су услуге и активности дефинисане чланом 2. тачка 8) подтачка (4) Закона;
	
10) додатне услуге су 
	услуге дефинисане чланом 2. тачка 9) подтачка (1) Закона;
11) средства клијента 
	су новчана средства и финансијски инструменти;
12) доприноси су 
	новчана средства која су чланови Фонда дужни да уплаћују у износу и на начин 
	прописан овим правилником и актом Организатора Фонда; 
13) година је 
	календарска година;
14) тромесечје се 
	рачуна календарски од почетка календарске године.
 
II. ДОЗВОЛА
 
Члан 3.
(1) Комисија доноси решење о давању дозволе за 
	Организатора Фонда на основу поднетог захтева од стране Агенције за 
	осигурање депозита.
(2) Уз захтев из става 1. овог члана се достављају:
1) Правила пословања Организатора Фонда, 
2) доказ о кадровској оспособљености,
3) доказ о уплаћеној накнади Комисији.
 
Члан 4. 
(1) Правила пословања Организатора Фонда садрже 
	нарочито:
1) поступак приjема у чланство и престанка чланства 
	у Фонду,
2) начин обрачуна и уплате доприноса Фонду, 
3) начин утврђивања накнаде за управљање Фондом и 
	услови њеног плаћања,
4) начин доношења одлуке о управљању средствима 
	Фонда,
5) начин и поступци за исплату одштетних захтева 
	клијената према члану Фонда,
6) начин и поступак обављања надзора над 
	извршавањем обавеза члана Фонда. 
(2) Комисија даје сагласност на Правила пословања 
	Организатора Фонда из става 1. овог члана.
(3) Под доказом о кадровској оспособљености из 
	члана 3. став 2. тачка 2) овог правилника подразумева се списак лица која ће 
	обављати послове управљања Фондом, са навођењем њихових овлашћења и 
	дужности.
 
III. СВРХА ФОНДА
 
Члан 5. 
Сврха Фонда је заштита потраживања клијената 
	чланова Фонда када члан Фонда није у могућности да испуни доспеле обавезе 
	према клијенту и то у следећим случајевима:
1) када је над чланом Фонда отворен стечајни 
	поступак или
2) када Комисија утврди да је члан Фонда у 
	немогућности да испуни своје доспеле обавезе према клијентима, укључујући 
	новчана средства која дугује клијентима и финансијске инструменте које држи 
	за рачун клијената, а не постоје изгледи да ће се околности у догледно време 
	значајно изменити. 
 
IV. ЧЛАНОВИ ФОНДА
 
Члан 6. 
(1) Чланови Фонда су следећа друштва са седиштем у 
	Републици Србији:
1) инвестиционо друштво које је овлашћено да држи 
	новчана средства клијената, односно када обавља инвестиционе услуге и 
	додатне услуге, 
2) кредитна институција која обавља додатне услуге,
	
3) друштво за управљање када обавља активности 
	одређене одредбом члана 210. став 1. Закона, односно када пружа услуге 
	управљања портфолиом клијентима који нису инвестициони фондови и када је 
	овлашћено да држи новчана средства, односно финансијске инструменте 
	клијента. 
(2) У ситуацији када кредитна институција има 
	дозволу за обављање делатности овлашћене банке, а истовремено обавља и 
	додатне услуге, сматраће се једним чланом Фонда. 
 
Пријем у чланство
 
Члан 7. 
(1) Друштва из члана 6. овог правилника подносе 
	Организатору Фонда захтев за пријем у чланство у складу са Правилима 
	пословања Организатора Фонда.
(2) Организатор Фонда ће члану Фонда доставити 
	потврду о чланству у Фонду. 
 
Престанак чланства у Фонду
 
Члан 8. 
Чланство у Фонду престаје када Комисија одузме 
	члану дозволу за обављање инвестиционих услуга и активности.
 
V. ДОПРИНОСИ
 
Члан 9.
Чланови Фонда су дужни да уплате иницијални и 
	редовни допринос на посебан рачун Организатора Фонда. 
 
Иницијални допринос
 
Члан 10.
Чланови Фонда су дужни да приликом пријема у 
	чланство уплате иницијални допринос у износу од 5.000 евра у динарској 
	противвредности по средњем курсу НБС на дан уплате.
 
Редовни допринос
 
Члан 11.
(1) Начин обрачуна и висина редовног доприноса 
	заснивају се на врсти, сложености, степену ризика и обиму инвестиционих и 
	додатних услуга које члан Фонда пружа клијентима.
(2) Редовни допринос члана Фонда може да се састоји 
	из фиксног и/или варијабилног дела.
(3) Приликом утврђивања редовног доприноса, 
	Организатор Фонда може узети у обзир активност клијента, као и број и 
	вредност трансакције.
(4) Редовни допринос члана Фонда не може да буде 
	већи од 5% укупних прихода остварених по основу инвестиционих активности и 
	додатних услуга по члану Фонда.
(5) Начин обрачуна и плаћања редовног доприноса 
	прописује Организатор Фонда Правилима пословања.
 
Члан 12.
Када кредитна институција има дозволу за обављање 
	делатности овлашћене банке, а истовремено обавља и додатне услуге, односно 
	када се сматра једним чланом Фонда, за потребе обрачуна редовног доприноса 
	узимаће се у обзир све инвестиционе и додатне услуге које обавља та кредитна 
	институција.
 
Достављање података
 
Члан 13. 
(1) Организатор Фонда врши редован обрачун 
	доприноса и доставља га клијентима Фонда на начин прописан Правилима 
	пословања Организатора Фонда.
(2) Ради израчунавања редовног доприноса, чланови 
	Фонда су дужни да Организатору Фонда достављају неопходне податке на начин и 
	у роковима прописаним Правилима пословања Организатора Фонда.
 
VI. НАКНАДА ЗА УПРАВЉАЊЕ ФОНДОМ
 
Члан 14.
(1) Чланови Фонда су дужни да уплаћују накнаду за 
	управљање Фондом.
(2) Начин утврђивања накнаде за управљање Фондом и 
	услове плаћања прописује Организатор Фонда Правилима пословања.
(3) Накнада за управљање Фондом се може користити 
	за:
1) покриће трошкова насталих у поступку исплате 
	осигураних потраживања клијената,
2) покриће трошкова насталих у поступку наплате 
	потраживања Организатора Фонда из стечајне масе члана Фонда,
3) трошкове у вези са улагањима средстава Фонда,
4) трошкове зарада запослених који обављају послове 
	управљања Фондом,
5) остале трошкове пословања Организатора Фонда 
	везане за обављање делатности Организатора Фонда.
(4) Изузетно од става 3. овог члана, накнада за 
	управљање Фондом може се користити и у друге сврхе уз претходну сагласност 
	Комисије.
(5) Комисија ће дати сагласност из става 4. овог 
	члана уколико процени да у конкретном случају неће бити угрожена финансијска 
	стабилност Фонда, као и да је то неопходно за несметано редовно пословање 
	Фонда.
 
VII. СРЕДСТВА ФОНДА
 
Члан 15.
(1) Организатор Фонда може да улаже средства Фонда 
	у финансијске инструменте прописане Законом, а у складу са својом 
	инвестиционом политиком, поштујући принципе сигурности, ликвидности и 
	адекватности.
(2) Уколико је за улагање средстава Фонда неопходно 
	одобрење Комисије, Комисија ће дати сагласност на одлуку Организатора Фонда 
	о улагању, уколико процени да је таква одлука у складу са правилима сигурног 
	и доброг пословања, као и да је заснована на адекватној анализи, што 
	подразумева обезбеђивање максималне сигурности и очување ликвидности Фонда.
	
(3) Организатор Фонда ће средства Фонда водити 
	одвојено од средстава која потичу из других извора својих делатности.
(4) Средства Фонда не могу бити предмет залоге, 
	нити могу бити предмет принудне наплате у циљу намирења потраживања према 
	Организатору Фонда.
 
Начин евидентирања средстава Фонда
 
Члан 16. 
Организатор Фонда је дужан да уредно води пословне 
	књиге, пословну и другу документацију везану за Фонд, а што подразумева:
1) да се средства Фонда воде аналитички одвојено од 
	средстава које поседује по основу осталих делатности које обавља Агенција за 
	осигурање депозита, 
2) да се свака трансакција везана за средства Фонда 
	евидентира,
3) да се у сваком моменту могу утврдити приходи и 
	расходи, као и укупна средства Фонда,
4) да се накнаде и трошкови везани за управљање 
	Фондом евидентирају на начин да их је могуће са сигурношћу утврдити, као и 
	да је јасно како се и из којих извора наплаћују.
 
VIII. УТВРЂИВАЊЕ ПОТРАЖИВАЊА
 
Осигурана потраживања
 
Члан 17.
Фонд осигурава новчана потраживања клијената и 
	потраживања клијената за повраћај финансијских инструмената које члан Фонда 
	дугује клијенту по основу обављања следећих услуга: 
1) управљање портфолиом,
2) чување и администрирање финансијских 
	инструмената за рачун клијената, укључујући чување инструмената и са тим 
	повезане услуге, као што је администрирање новчаним средствима и 
	колатералом.
 
Осигурани износ
 
Члан 18.
(1) Осигурани износ од 20.000 евра у динарској 
	противвредности односи се на укупна потраживања клијента према једном члану 
	Фонда. 
(2) У осигурани износ рачунају се камате обрачунате 
	искључиво до дана отварања стечајног поступка, односно до дана доношења 
	решења Комисије којим утврђује околности из члана 5. тачка 2) овог 
	правилника.
 
Пријава потраживања
 
Члан 19.
(1) Организатор Фонда је дужан да учини доступним 
	образац пријаве потраживања, на начин који ће прописати својим правилима.
(2) Садржину пријаве потраживања, као и 
	документацију која се подноси уз пријаву, одређује Организатор Фонда својим 
	правилима.
 
Утврђивање осигураног износа 
	потраживања
 
Члан 20. 
(1) При утврђивању осигураног износа потраживања 
	сваког појединог клијента члана Фонда, Организатор Фонда и овлашћени ревизор 
	ће узети у обзир све законске и уговорне одредбе, а нарочито 
	противпотраживања, и то на дан отварања стечајног поступка или доношења 
	решења Комисије којим утврђује околности из члана 5. тачка 2) овог 
	правилника.
(2) Комисија ће Организатору Фонда доставити 
	релевантне информације и документацију неопходну за утврђивање осигураног 
	износа, у ситуацији када је наступање осигураног случаја утврдила својим 
	актом.
(3) О утврђеним износима потраживања Организатор 
	Фонда саставља записник са пописом коначних потраживања и без одлагања га 
	доставља Комисији. 
 
Исплата осигураног износа потраживања
 
Члан 21.
(1) Исплата осигураног износа потраживања се врши 
	преко банке коју одреди Организатор Фонда, а у складу са актом Организатора 
	Фонда и у оквирима прописаним Законом. 
(2) Трошкови исплате осигураних износа потраживања 
	подразумевају и административне и друге трошкове настале у поступку 
	утврђивања и исплате осигураних износа потраживања.
 
IX. ИЗВЕШТАВАЊЕ
 
Члан 22. 
(1) Организатор Фонда је дужан да Комисији 
	доставља:
1) годишњи извештај о пословању Фонда,
2) квартални извештај који садржи податке о укупном 
	броју чланова, вредности средстава Фонда, улагањима средстава Фонда, 
	наплаћеним доприносима, накнадама и трошковима за управљање,
3) обавештење о пријему и престанку чланства,
4) обавештење о неплаћању или неуредном плаћању 
	доприноса,
5) друге релевантне информације које се тичу 
	средстава Фонда, као и извештај о евентуално уоченим неправилностима или 
	незаконитостима.
(2) Годишњи извештај о пословању Фонда се доставља 
	Комисији најкасније четири месеца од завршетка пословне године.
(3) Квартални извештај се доставља Комисији до 15. 
	у месецу са подацима за претходни квартал.
(4) Извештаји из става 1. тач. 3) – 5) овог члана 
	се достављају Комисији без одлагања. 
(5) Комисија може да се обрати Организатору Фонда 
	ради достављања и других информација које сматра неопходним да би успешно 
	вршила надзор над управљањем Фондом.
 
Члан 23.
(1) Комисија ће Организатора Фонда обавештавати о:
1) давању и одузимању дозволе члановима Фонда,
2) предузетим мерама према члану Фонда у ситуацији 
	када не плаћа редовне доприносе, 
3) донетим решењима којима су утврђене околности из 
	члана 5. тачка 2) овог правилника,
4) предузетим мерама према члану Фонда због 
	утврђених других неправилности или незаконитости, а које би могле бити од 
	значаја за сам Фонд. 
(2) Организатор Фонда може да се обрати Комисији 
	ради достављања и других информација које сматра неопходним ради успешног 
	управљања Фондом.
 
X. ОГЛАШАВАЊЕ ФОНДА
 
Члан 24.
(1) Информације које чланови Фонда дају својим 
	клијентима о начину пословања Фонда, условима, нивоу и методама заштите 
	њихових средстава, као и осталим подацима о Фонду, морају бити тачне, 
	недвосмислене, објективне, комплетне, јасне и разумљиве и морају садржати 
	материјалне чињенице и податке о Фонду који се могу објективно проверити.
(2) Информације из става 1. овог члана се не смеју 
	у сврхе маркетинга користити на начин којим би се довела у питање стабилност 
	финансијског система или нарушило поверење инвеститора.
(3) Чланови Фонда су дужни да своје клијенте и 
	потенцијалне клијенте обавесте о чињеници да су чланови Фонда, када то 
	постану, односно приликом закључивања првог уговора са клијентом.
(4) Информације које чланови Фонда дају својим 
	клијентима морају бити у складу са Правилима пословања Организатора Фонда.
 
Члан 25.
(1) Чињеница чланства у Фонду се не сме користити, 
	употребљавати, нити истицати као предност у односу на остале учеснике на 
	тржишту, односно на начин којим би код клијената стварала лажну представу 
	апсолутне заштићености и сигурности њихових средстава.
(2) Чланови Фонда не смеју да рекламирају одређени 
	финансијски инструмент или услугу нудећи га потенцијалним инвеститорима уз 
	истицање чињенице да је тај инструмент, односно услуга „заштићен” средствима 
	Фонда.
(3) Чланови Фонда су дужни да својим клијентима 
	пруже основне информације о концепту заштите њихових средстава путем Фонда, 
	овлашћењима и дужностима Организатора Фонда, осигураним средствима, методама 
	и начинима намирења потраживања, на начин и у складу са правилима пословања 
	Организатора Фонда.
(4) Информације из члана 24. овог правилника се 
	обавезно објављују на интернет страници члана Фонда, а могу бити доступне 
	клијентима и на други начин у писаној форми. 
(5) Интернет страница члана Фонда, у сврху 
	информисања инвеститора, садржи и линк на Организатора Фонда или Комисију.
 
XI. ЗАВРШНЕ ОДРЕДБЕ
 
Члан 26.
Овај правилник ступа на снагу осмог дана од дана 
	објављивања у „Службеном гласнику Републике Србије”.
 
Број 2/0-01-185/2-12
У Београду, 28. марта 2012. године
Председник Комисије,
др Зоран Ћировић, 
	с.р.