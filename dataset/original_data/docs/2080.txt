На основу члана 8. Закона о буџету Републике Србије за 2016. годину („Службени гласник РС”, број 103/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о распореду и коришћењу кредитних средстава за финансирање привредних субјеката у области информационо-комуникационе технологије
"Службени гласник РС", број 16 од 22. фебруара 
				2016.
 
Члан 1.
Овом уредбом утврђују се распоред, услови и начин коришћењa средстава за финансирање кредита новим привредним субјектима и за финансирање иновативних кредита привредним субјектима (у даљем тексту: старт-ап и иновативни кредити) у области информационо-комуникационе технологије (у даљем тексту: ИКТ) у износу средстава која су за ове намене опредељена законом којим се уређује буџет Републике Србије (у даљем тексту: кредитна средства). 
Додела кредитних средстава из става 1. овог члана реализује се у складу са правилима о додели државне помоћи мале вредности.
Члан 2.
Основни циљеви финансирања старт-ап и иновативних кредита су:
1) развој информационог друштва;
2) подршка индустрији ИКТ;
3) развој старт-ап компанија у области ИКТ;
4) подршка иновативним пројектима у области ИКТ.
Члан 3.
Старт-ап кредити додељују се привредним субјектима који су регистровани у претходне две године почев од момента објављивања конкурса за доделу кредитних средстава.
Иновативни кредити додељују се привредним субјектима који су регистровани дуже од две године почев од момента објављивања конкурса за доделу кредитних средстава.
Старт-ап и иновативни кредити одобравају се за Пројекат развоја новог или постојећег производа или услуге из области ИКТ (у даљем тексту: Иновативни пројекат).
Старт-ап и иновативне кредите могу да користе привредни субјекти, односно правна лица и предузетници (у даљем тексту: подносилац захтева) под следећим условима: 
1) да је регистрован у Агенцији за привредне регистре;
2) да је регистрован за обављање делатности у области ИКТ, и то за: 
(1) Издавање осталих софтвера,
(2) Рачунарско програмирање,
(3) Издавање рачунарских игара,
(4) Консултантске делатности у оквиру информационих технологија,
(5) Управљање рачунарском опремом,
(6) Остале услуге информационе технологије,
(7) Обрада података, хостинг и сл.,
(8) Веб портале,
(9) Кабловске телекомуникације,
(10) Бежичне телекомуникације,
(11) Сателитске телекомуникације,
(12) Остале телекомуникационе делатности;
3) да подносилац захтева за старт-ап кредит није био власник привредног друштва или предузетник, односно да није био обвезник пореза на добит или обвезник пореза на приход од самосталне делатности;
4) да је измирио пореске и друге дажбине у претходне две године од момента подношења захтева за одобрење иновативног кредита;
5) да није правноснажно кажњаван за прекршај или привредни преступ у обављању делатности у претходне две године од момента подношења захтева за одобрење старт-ап и иновативног кредита;
6) да се против подносиоца захтева, не води истражни и/или кривични поступак, нити да је подносилац захтева лице правноснажно осуђивано за кривична дела;
7) да подносилац захтева није лице које у трeнутку подношења захтева за добијање кредита запослено у јавном предузећу или државном органу.
Члан 4.
Старт-ап и иновативни кредити одобравају се за једну или више намена, и то:
1) куповину опреме (не старије од пет година);
2) куповину нематеријалне имовине (нпр. софтвер);
3) куповину трајних обртних средстава (за репроматеријал) и
4) плаћање услуге израде и реализације Иновативног пројекта (трошкови за запослене који раде на изради Иновативног пројекта).
У случају подношења захтева за иновативни кредит једна од намена кредита мора да се односи на реализацију Иновативног пројекта из тачке 4) овог члана.
Члан 5.
Висина одобрених кредитних средстава за старт-ап и иновативне кредите износи:
1) од 300.000,00 до 1.500.000,00 динара – за предузетнике;
2) од 500.000,00 до 3.000.000,00 динара – за правна лица;
3) рок отплате до четири године;
4) грејс период до једне године (у оквиру рока отплате од четири године) и
5) тромесечна отплата кредита.
Каматна стопа за кредитна средства из става 1. овог члана је 1% на годишњем нивоу, а у грејс периоду камата се обрачунава и приписује главном дугу.
Члан 6.
Инструменти обезбеђења враћања кредитних средстава старт-ап и иновативних кредита су:
1) хипотека првог реда на непокретности – грађевинском објекту или грађевинском земљишту у приватној својини, чија процењена вредност износи 1:1 у односу на укупну вредност одобрених кредитних средстава или 
2) сопствена меница са авалом пословне банке или гаранција пословне банке или
3) јемство правног лица или предузетника.
Уз средство обезбеђења из става 1. овог члана корисници кредитних средстава достављају и сопственe соло меницe.
Члан 7.
Захтев за коришћење кредитних средстава (у даљем тексту: захтев) нарочито садржи: основне податке о подносиоцу захтева и основне податке, план финансирања и време реализације Иновативног пројекта.
Уз захтев се подноси документација дефинисана конкурсом за доделу старт-ап и иновативних кредита привредним субјектима у области ИКТ, који објављује министарство надлежно за послове информационог друштва (у даљем тексту: Министарство).
Захтев и документација из ст. 1. и 2. овог члана подносе се у два примерка Министарству, путем поште, односно преко писарнице Министарства.
Подносилац захтева може да оствари право на коришћење кредитних средстава само по једном захтеву у току буџетске године. 
Члан 8.
Квалификовање поднетих захтева врши се на основу:
1) квалитета понуђених инструмената обезбеђења враћања кредитних средстава код старт-ап и иновативних кредита и
2) економске оправданости и оцене финансијског стања и кредитне способности подносиоца захтева код иновативних кредита.
Члан 9.
Квалификовање поднетих захтева врши Фонд за развој Републике Србије (у даљем тексту: Фонд), и то за старт-ап кредите у делу који се односи на квалитет понуђених средстава обезбеђења, а за иновативне кредите и у делу који се односи на економску оправданост и оцену финансијског стања. Фонд квалификовање захтева врши у складу са комисионим уговором закљученим са Министарством и својим актима пословне политике.
Уколико се као средство обезбеђења враћања кредитних средстава нуди безусловна банкарска гаранција, предлог за одобрење или одбијање захтева за кредит Фонд ће дати искључиво на основу оцене квалитета поменутог средства обезбеђења.
Члан 10.
Оцену и рангирање квалификованих захтева врши комисија Министарства формирана у складу са овом уредбом, а на основу следећих критеријума: 
1) оцена предмета Иновативног пројекта;
2) очекивани допринос развоју информационог друштва;
3) иновативност;
4) одрживост;
5) седиште подносиоца захтева;
6) постојећи број запослених;
7) планирани број новозапослених и
8) анализа и оцена сразмере предвиђених трошкова и предложеног Иновативног пројекта.
Члан 11.
Комисија, коју решењем образује министар надлежан за послове информационог друштва, разматра захтеве за одобравање кредитних средстава, у складу са овом уредбом. 
Комисија осим оцене и рангирања из става 1. овог члана врши и квалификовање поднетих захтева за старт-ап кредите у делу који се односи на економску оправданост старт-ап кредита.
Комисија из става 1. овог члана не разматра захтеве који нису квалификовани, односно не разматра непотпуне захтеве и захтеве који нису оцењени позитивно од стране Фонда.
Одлуку о одобравању кредитних средстава доноси министар надлежан за послове информационог друштва, на предлог Комисије.
Члан 12.
Кредитна средства реализују се преко Фонда, уз валутну клаузулу, са каматном стопом од 1% на годишњем нивоу.
Валутна клаузула, у смислу ове уредбе, јесте утврђивање дуга у еврима на дан пуштања кредитних средстава у течај и прерачунавање дуга у динарској противвредности по средњем курсу Народне банке Србије на дан доспећа, с тим да номинална висина дуга не може бити нижа од номиналног износа пуштеног кредита. 
Члан 13.
Корисник кредитних средстава и Фонд закључују уговор о коришћењу кредитних средстава у року од 60 дана од дана достављања Фонду од стране Министарства одлуке о одобравању кредитних средстава. Уколико корисник кредитних средстава не закључи уговор са Фондом у предвиђеном року, сматраће се да је одустао од закључења уговора.
Отплата кредитних средстава вршиће се у тромесечним ануитетима који доспевају 31. марта, 30. јуна, 30. септембра и 31. децембра у години.
Репрограм и одлагање плаћања доспелог дуга одобреног кредита за намене из члана 1. ове уредбе Фонд може одобрити у складу са условима и критеријумима које утврди.
Фонд извештава Министарство о предузетим радњама из ст. 1. и 2. овог члана.
Члан 14.
Корисници кредитних средстава дужни су да омогуће праћење реализације уговорних обавеза. 
Праћење реализације уговорних обавеза врши Фонд.
Члан 15.
Фонд ће квартално извештавати Министарство о износу кредитних средстава за финансирање старт-ап и иновативних кредита и враћених кредитних средстава који се налазе на подрачуну Фонда. 
Члан 16.
Кредитна средства која су враћена по кредитима у складу са овом уредбом користе се као репласман кредита за исте намене, као и за покриће трошкова Фонда у поступцима принудне наплате пласираних кредита у складу са овом уредбом.
Члан 17.
Међусобне односе у вези реализације кредитних средстава Министарство и Фонд уредиће уговором о комисиону.
Министарство ће за услуге из става 1. овог члана плаћати Фонду провизију у износу од 1% од износа пласираних средстава у току буџетске године, у складу са овом уредбом. 
Члан 18.
Даном ступања на снагу ове уредбе престаје да важи Уредба о распореду и коришћењу кредитних средстава за финансирање привредних субјеката у области информационо-комуникационе технологије („Службени гласник РС”, број 80/15).
Члан 19.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-1924/2016
У Београду, 25. фебруара 2016. године
Влада
Председник,
Александар Вучић, с.р.