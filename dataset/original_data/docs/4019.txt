Редакцијски пречишћен текст
 
 
 
На основу члана 25. став 2. Закона о метрологији („Службени гласник РС”, број 30/10), 
	
Министар економије и регионалног развоја доноси
 
 
ПРАВИЛНИК 
о врсти, облику и начину стављања државних жигова који се употребљавају при оверавању мерила
"Службени гласник РС", 
				бр. 57 од 1. августа 2011, 77 од 2. 
	септембра 2013.
 
 
Члан 1. 
Овим правилником прописује се врста, облик и начин стављања државних жигова који се употребљавају при оверавању мерила, као и ближи облик и садржај уверења о оверавању мерила и уверења о одобрењу типа мерила.
 
Члан 2.
Државни жигови који се употребљавају при оверавању мерила су:
1) основни жиг је жиг који се наноси 
	утискивањем и употребљава се за потврђивање и заштиту испуњености прописаних 
	метролошких захтева при првом, редовном односно ванредном оверавању мерила;*
2) основни жиг у облику налепнице је 
	жиг који се употребљава за потврђивање и заштиту испуњености прописаних 
	метролошких захтева при првом, редовном односно ванредном оверавању мерила, 
	када се због осетљивости конструкције мерила не може употребити основни жиг;*
3) годишњи жиг је жиг који се наноси 
	утискивањем и употребљава се за потврђивање испуњености прописаних 
	метролошких захтева при првом, редовном и ванредном оверавању мерила;*
4) годишњи жиг у облику налепнице је жиг који се употребљава за потврђивање испуњености прописаних метролошких захтева при првом, редовном и ванредном оверавању мерила, када се због осетљивости конструкције мерила не могу употребити основни и годишњи жиг; 
	
5) годишњи жиг у облику налепнице са кварталима је жиг који се употребљава за потврђивање испуњености прописаних метролошких захтева при првом, редовном и ванредном оверавању мерила за мерила чија се исправност потврђује до одређеног квартала;
6) жиг за стаклена мерила је жиг који се употребљава за потврђивање испуњености прописаних метролошких захтева при првом оверавању стаклених мерила;
7) додатни жиг у облику налепнице је жиг који се употребљава за потврђивање испуњености прописаних метролошких захтева при првом, редовном и ванредном оверавању оних мерила код којих постоји информација о уласку у режим подешавања метролошких параметара. 
	
 
*Службени гласник РС, број 
	77/2013
 
 
Члан 3.
Државне жигове из члана 2. овог правилника употребљавају Дирекција за мере и драгоцене метале (у даљем тексту: Дирекција) и привредни субјекти и друга правна лица која су овлашћена за обављање послова оверавања мерила (у даљем тексту: овлашћено тело) у складу са законом којим се уређује метрологија. 
	
 
Члан 4.
Државни жигови из члана 2. овог правилника које употребљава Дирекција су следећих облика: 
	
1) основни жиг је у облику круга пречника 8 mm, у коме је равнокрака вага са висећим зделицама између којих је бројчана ознака подручне јединице Дирекције (у даљем тексту: Контрола);
2) основни жиг у облику налепнице је у основи беле боје, у облику правоугаоника благо заобљених углова ширине 32 mm и висине 10 mm, са холограмом ширине 6 mm, са оригинацијом, који је паралелан краћој страни. Основни жиг у облику налепнице садржи и јединствен серијски број и равнокраку вагу са висећим зделицама између којих је бројчана ознака Контроле;
3) годишњи жиг је у облику штита око кога се може описати круг пречника 8 mm. У горњем делу је број државног службеника Дирекције који је извршио оверавање, а у доњем делу су две последње цифре године у којој истиче рок важења жига;
4) годишњи жиг у облику налепнице je у основи беле боје, у облику правоугаоника благо заобљених углова ширине 32 mm и висине 10 mm, са холограмом ширине 6 mm, са оригинацијом, који је паралелан краћој страни. У доњем десном углу је јединствен серијски број. Годишњи жиг у облику налепнице садржи и равнокраку вагу са висећим зделицама између којих је бројчана ознака Контроле. Поред равнокраке ваге, на десној страни, су две последње цифре године у којој истиче рок важења жига; 
	
5) годишњи жиг у облику налепнице са кварталимa je у основи беле боје, у облику правоугаоника благо заобљених углова, ширине 32 mm и висине 24 mm, са холограмом ширине 6 mm, са оригинацијом, који је паралелан краћој страни. Годишњи жиг у облику налепнице са кварталима подељен је на четири једнака дела на којима су одштампани римски бројеви који означавају квартал године (I, II, III, IV). У централном делу жига у облику налепнице са кварталима налази се равнокрака вага са висећим зделицама између којих је бројчана ознака Контроле. Поред равнокраке ваге, на десној страни, су две последње цифре године у којој истиче рок важења жига. У доњем десном углу је јединствен серијски број; 
	
6) жиг за стаклена мерила је у облику слова „С”, око кога се може описати круг пречника 8 mm. У средини слова „С” је бројчана ознака Контроле.
7) додатни жиг у облику налепнице је у основи беле боје, у облику правоугаоника благо заобљених углова, ширине 32 mm и висине 24 mm, са холограмом ширине 6 mm, са оригинацијом, који је паралелан краћој страни. У горњем левом углу је равнокрака вага око које је описан круг пречника 5 mm. Приликом оверавања мерила, на додатни жиг у облику налепнице уписују се подаци који представљају информацију о последњој промени метролошких параметара. У доњем десном углу је јединствен серијски број.
 
Члан 5.
Државни жигови из члана 2. овог правилника које употребљавају овлашћена тела су следећих облика:
1) основни жиг је у облику круга пречника 8 mm, у 
	коме је равнокрака вага са висећим зделицама између којих је регистарски 
	број овлашћеног тела, а изнад ваге је број контролора овлашћеног тела;*
2) основни жиг у облику налепнице је у основи беле боје, у облику правоугаоника благо заобљених углова ширине 32 mm и висине 10 mm, са холограмом ширине 6 mm, са оригинацијом, који је паралелан краћој страни. Основни жиг у облику налепнице садржи и јединствен серијски број и равнокраку вагу са висећим зделицама између којих је регистарски број овлашћеног тела;
3) годишњи жиг је у облику штита око кога се може описати круг пречника 8 mm. У горњем делу су две последње цифре године у којој истиче рок важења жига, а у доњем делу је регистарски број овлашћеног тела;
4) годишњи жиг у облику налепнице je у основи беле боје, у облику правоугаоника благо заобљених углова ширине 32 mm и висине 10 mm, са холограмом ширине 6 mm, са оригинацијом, који је паралелан краћој страни. Годишњи жиг у облику налепнице садржи и јединствен серијски број и равнокраку вагу са висећим зделицама између којих је регистарски број овлашћеног тела. Поред равнокраке ваге, на десној страни, су две последње цифре године у којој истиче рок важења жига;
5) годишњи жиг у облику налепнице са кварталимa je у основи беле боје, у облику правоугаоника благо заобљених углова, ширине 32 mm и висине 24 mm, са холограмом ширине 6 mm, са оригинацијом, који је паралелан краћој страни. Годишњи жиг у облику налепнице са кварталима подељен је на четири једнака дела на којима су одштампани римски бројеви који означавају квартал године (I, II, III, IV). У централном делу жига у облику налепнице налази се равнокрака вага са висећим зделицама између којих је регистарски број овлашћеног тела. Поред равнокраке ваге, на десној страни, су две последње цифре године у којој истиче рок важења жига. У доњем десном углу је јединствен серијски број; 
	
6) жиг за стаклена мерила је у облику слова „С”, око кога се може описати круг пречника 8 mm. У средини слова „С” је регистарски број овлашћеног тела;
7) додатни жиг у облику налепнице је у основи беле боје, у облику правоугаоника благо заобљених углова, ширине 32 mm и висине 24 mm, са холограмом ширине 6 mm, са оригинацијом, који је паралелан краћој страни. У горњем левом углу је равнокрака вага око које је описан круг пречника 5 mm. Приликом оверавања мерила, на додатни жиг у облику налепнице уписују се подаци који представљају информацију о последњој промени метролошких параметара. У доњем десном углу је јединствен серијски број.
 
*Службени гласник РС, број 
	77/2013
 
 
Члан 6. 
Облици државних жигова из чл. 4. и 5. овог правилника дати су у Прилогу 1 који је одштампан уз овај правилник и чини његов саставни део.
 
Члан 7.*
Мерила масе, изузев тегова, као и мерила и мерни 
	системи за континуирано и динамичко мерење количине течности које нису вода, 
	мерила, манометри за мерење притиска у пнеуматицима, мерила за мерење силе 
	кочења код моторних возила, опациметри, анализатори издувних гасова, уређаји 
	за проверу великог и обореног светла на возилу (реглоскопи), етилометри, 
	мерила брзине возила у саобраћају и влагомери за житарице и уљарице, жигошу 
	се основним жигом, основним жигом у облику налепнице и годишњим жигом у 
	облику налепнице са кварталима.*
 
*Службени гласник РС, број 
	77/2013
 
Члан 8.
При оверавању мерила код којих постоји информација о уласку у режим подешавања метролошких параметара, поред основног и годишњег жига ставља се и додатни жиг у облику налепнице.
При оверавању мерила годишњим жигом у облику налепнице са кварталимa означава се квартал у коме истиче рок важења тог жига.
 
Члан 9. 
Уверење о одобрењу типа мерила садржи:
1) назив мерила;
2) пословно име и седиште подносиоца захтева;
3) пословно име, седиште и знак произвођача мерила; 
	
4) службену ознаку типа мерила коју утврђује Дирекција и која служи за идентификацију одобреног типа мерила;
5) рок важења уверења; 
6) податке о метролошким и техничким захтевима на основу којих је извршено испитивање типа мерила, као и број мерила која се могу подносити на прво оверавање, уколико је утврђено ограничење тог броја;
7) прилог у коме се наводе подаци о метролошким карактеристикама мерила, намени мерила, принципу рада с техничким карактеристикама, као и подаци о прегледу и жигосању мерила.
 
Члан 10.
Уверење о оверавању мерила садржи податке о:
1) називу мерила;
2) произвођачу мерила;
3) серијском броју мерила који служи за идентификацију мерила; 
	
4) основним метролошким карактеристикама мерила; 
5) власнику, односно кориснику мерила;
6) року важења уверења.
 
Члан 11.
Уверење о одобрењу типа мерила које издаје Дирекција, издаје се на Обрасцу УОТМ, који је одштампан уз овај правилник и чини његов саставни део. 
	
 
Члан 12.
Уверења о оверавању мерила које издаје Дирекција, издаје се на Обрасцу УОМ, који је одштампан уз овај правилник и чини његов саставни део. 
	
 
Члан 13.
Уверење о одобрењу типа мерила које издаје привредни субјект или друго правно лице које је у складу са законом којим се уређује метрологија именовано за обављање послова оцењивања усаглашености мерила са прописаним захтевима, издаје се на Обрасцу УОТМИТ, који је одштампан уз овај правилник и чини његов саставни део. 
	
 
Члан 14.
Уверења о оверавању мерила које издаје овлашћено тело, издаје се на Обрасцу УОМОТ, који је одштампан уз овај правилник и чини његов саставни део. 
	
 
Члан 15.
Даном ступања на снагу овог правилника престаје да важи Наредба о врстама и облицима жигова и других знакова који се употребљавају при оверавању мерила („Службени лист СЦГ”, број 25/06).
 
Члан 16.
Овај правилник ступа на снагу осмог дана од дана објављивања у „Службеном гласнику Републике Србије”.
 
 
Брoj 110-00-61/2011-08
У Београду, 12. јула 2011. године
Министар,
Небојша Ћирић, с.р.
 
	
 
	
 
	

	НАПОМЕНА ИЗДАВАЧА: Прилог 1 – Облици државних жигова, Образац – 
	УОТМИТ и Образац – УОМОТ, који су одштампани уз Правилник о врсти, облику и 
	начину стављања државних жигова који се употребљавају при оверавању мерила 
	(„Службени гласник РС”, број 57/11) и чине његов саставни део замењени 
	су новим Прилогом 1 – Облици државних жигова, Обрасцем – УОТМИТ и 
	Обрасцем – УОМОТ (види члан 4. Правилника - 
	77/2013-10).