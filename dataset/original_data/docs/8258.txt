На основу члана 29. став 2. Закона о Централном регистру обавезног социјалног осигурања („Службени гласник РС”, број 30/10) и члана 42. став 1. Закона о Влади („Службени гласник PC”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
 
УРЕДБУ
о начину додељивања корисничких дозвола, методологији уноса и ажурирања података и начину приступа и коришћења података из Јединствене базе Централног регистра обавезног социјалног осигурања

	"Службени гласник РС", број 41 од 10. маја 2013. године
 
Уводна одредба
Члан 1.
Овом уредбом уређује се начин додељивања корисничких дозвола, методологија уноса и ажурирања података, као и начин приступа и коришћења података из Јединствене базе Централног регистра обавезног социјалног осигурања (у даљем тексту: Јединствена база Централног регистра).
Значење појединих израза
Члан 2.
Поједини изрази употребљени у овој уредби имају следеће значење:
1) Подаци који се уносе и ажурирају – су сви подаци који се односе на обвезнике доприноса, осигуранике и осигурана лица у складу са законом;
2) Портал Централног регистра – је интернет апликација преко које се врши регистрација осигураника и осигураних лица у електронском облику и преглед података о обавезном социјалном осигурању;
3) Регистрација осигураника и осигураних лица – је подношење јединствене пријаве на обавезно социјално осигурање у електронском облику;
4) Регистрација крајњег корисника у Информационом систему Централног регистра је отварање корисничких налога у циљу добијања корисничких дозвола за приступ Информационом систему Централног регистра;
5) Кориснички креденцијал – је корисничко име и лозинка крајњег корисника укљученог у систем обавезног социјалног осигурања, којима се приступа корисничком налогу креираном од стране Централног регистра;
6) Рола – је корисничка дозвола којом се корисник идентификује у Информационом систему Централног регистра;
7) Модификована апликација – је постојећа апликација Републичког фонда за здравствено осигурање (у даљем тексту: РФЗО), за подношење електронске пријаве на обавезно социјално осигурање, модификована тако да задовољи сва синтаксна, формална, логичка и пословна правила Централног регистра;
8) Веб сервис (Web Service) и ФТП (File Transfer Protocol) сервис – су софтверске компоненте које омогућавају програмско повезивање дистрибуираних апликација или других софтверских компоненти на основу стандардизованих формата комуникације;
9) XML пакет (Extensible Markup Language) – је стандардни скуп правила за дефинисање формата података у електронској форми и користи се као стандард у електронској размени података.
Корисничка дозвола
Члан 3.
Централни регистар издаје корисничке дозволе које омогућавају приступ регистрованим подацима у Јединственој бази Централног регистра.
Приступ регистрованим подацима у Јединственој бази Централног регистра
Члан 4.
Осигураници и осигурана лица имају право приступа само личним подацима садржаним у јединственој пријави на обавезно социјално осигурање, а за издавање уверења о регистрованим подацима у Јединственој бази подносе захтев Централном регистру, у складу са законом.
Обвезник доприноса, односно његов законски заступник или овлашћено лице може унети нове и изменити постојеће податке који се односе на кориснички налог, прегледати податке за своје запослене само за период осигурања код њега и на порталу Централног регистра вршити предају пријаве, одјаве, односно промене на обавезно социјално осигурање, у складу са законом.
Регистрација корисника
Члан 5.
Ради обезбеђења заштите личних података и једноставности приступа Информационом систему Централног регистра, регистрација крајњег корисника може се обавити:
1) Електронским путем помоћу личне карте са чипом која не садржи квалификовани електронски сертификат, тако што се корисник може улоговати на Информациони систем Централног регистра и уколико није раније приступао порталу Централног регистра, захтеваће се да попуни електронски образац. На основу добијених података са обрасца, као и информација добијених из личне карте, биће креиран кориснички налог;
2) Електронским путем помоћу чип картице која садржи квалификовани електронски сертификат издат од стране овлашћеног сертификационог тела, тако што се корисник може улоговати на портал Централног регистра и уколико није раније приступао порталу Централног регистра, захтеваће се да унесе свој ПИН и попуни електронски образац. На основу тако добијених података, као и информација добијених из сертификата, биће креиран кориснички налог;
3) На шалтеру организације обавезног социјалног осигурања, тако што корисник најпре преузима регистрациону форму за добијање корисничких креденцијала са сајта Централног регистра, попуни, потпише и преда на шалтеру Републичког фонда за пензијско и инвалидско осигурање (у даљем тексту: РФПИО) или Националне службе за запошљавање (у даљем тексту: НСЗ). Овлашћени службеник организације обавезног социјалног осигурања врши потврду идентитета крајњег корисника увидом у лични документ, провером потписа и постојања крајњег корисника у бази Централног регистра и покреће поступак за креирање иницијалних, измену постојећих или блокирање корисничких креденцијала. Након уношења података, овлашћени службеник организације обавезног социјалног осигурања шаље корисничко име и лозинку на е-маил крајњег корисника. Ако корисник заборави своје креденцијале или 
	е-маил придружен његовом корисничком налогу, може искористити идентичну процедуру за доделу нових креденцијала;
4) Креирањем корисничког налога од стране администратора Централног регистра, односи се на регистрацију овлашћеног службеника организације обавезног социјалног осигурања и администратора у организацијама обавезног социјалног осигурања, других лица из органа и организација која имају право приступа порталу Централног регистра, директно коришћењем Веб сервиса Централног регистра, као и корисника извештајног дела система. Креирање корисничких налога од стране администратора Централног регистра врши се на основу захтева корисника, одобреног од стране одговорног лица органа односно организације, који треба да садржи списак корисничких дозвола за сваког крајњег корисника за којег се захтева креирање корисничког налога.
Унос и ажурирање података у Јединственој бази Централног регистра
Члан 6.
Унос и ажурирање података у Јединствену базу Централног регистра врши се на два начина:
1) регистрацијом осигураника и осигураних лица подношењем јединствене пријаве у електронском облику;
2) ажурирањем података из постојећих, надлежних регистара, база података и службених евиденција о личном стању грађана, који се воде у Републици Србији.
Регистрација осигураника и осигураних лица
Члан 7.
Регистрација осигураника и осигураних лица подношењем јединствене пријаве у електронском облику, зависно од роле којом се корисник идентификује у Информационом систему Централног регистра, може се вршити на следеће начине: 
	
1) путем портала Централног регистра, који користе обвезник плаћања доприноса и овлашћени службеник организације за обавезно социјално осигурање – РФПИО и НСЗ, који поседују квалификовани електронски сертификат, тако што корисник на порталу Централног регистра кроз електронски образац јединствене пријаве на обавезно социјално осигурање попуњава прописане податке, који се путем дигитално потписаног XML пакета уписује у Јединствену базу Централног регистра, где се врши претходна синтаксна и формална контрола унетих података;
2) Путем модификоване апликације организације обавезног социјалног осигурања, коју користи овлашћени службеник РФЗО, а која мора да задовољи све контроле и пословна правила регистрације на обавезно социјално осигурање, путем дигитално потписаног XML пакета уписује податке у Јединствену базу Централног регистра;
3) Путем система органа надлежног за вођење регистра привредних субјеката, односно органа и организација надлежних за регистрацију правних и физичких лица, коју користи Агенција за привредне регистре, за регистрацију осигураника који у складу са законом самостално обављају привредну делатност (у даљем тексту: АПР), тако што код овог начина подношења јединствене пријаве, подаци у Јединствену базу стижу путем XML пакета који се генерише на основу података попуњених од стране АПР;
4) Путем система организација обавезног социјалног осигурања – за осигуранике који својство осигураника стичу на основу решења о признавању права из обавезног социјалног осигурања, а коју користе НСЗ за кориснике новчане накнаде, РФПИО за кориснике пензије, РФПИО и РФЗО за лица која се укључују у обавезно социјално осигурање, у складу са законом, тако што се подаци из XML пакета, који су успешно прошли претходне контроле, пролазе даље контроле и то безбедносне, логичке и контроле пословних правила Информационог система Централног регистра.
Ако су подаци пристигли XML пакетом прошли све претходно набројене контроле, смештају се у Јединствену базу Централног регистра и прослеђују свим организацијама обавезног социјалног осигурања.
Ако подаци пристигли XML пакетом из тач. 1) до 4) овог члана, нису прошли све претходно набројене контроле, Информациони систем Централног регистра ће пријавити грешку и регистрација ће бити одбијена.
Комуникација између Централног регистра и корисника података
Члан 8.
Комуникација између Централног регистра и органа и организација, који су укључени у размену података са Централним регистром, максимално је заштићена могућим механизмима за електронску размену података доступним у ентитетима који размењују податке и врши се путем Веб, односно ФТП сервиса, који су сврстани у три групе, зависно од намене:
1) сервиси за пријем података о регистрацији осигураника и осигураних лица;
2) сервиси за ажурирање података у Јединственој бази, на основу података добијених из постојећих регистара и база података и службених евиденција о личном стању грађана који се воде у Републици Србији;
3) сервиси којима се приступа, врши пренос и користе подаци из Јединствене базе Централног регистра.
Сервиси за пријем података о регистрацији осигураника и осигураних лица
Члан 9.
Сервиси којима се врши пријем података о регистрацији осигураника, односно осигураних лица, слање поруке о грешци, слање дигитално потписаног документа јединствене пријаве и слање потврде о успешној регистрацији су:
1) Веб сервис С01РЕГ, којим се прихватају подаци о регистрацији осигураника и осигураних лица у Информациони систем Централног регистра, који шаље пошиљаоцу и поруку о успешној регистрацији уколико су прошле све синтаксне и логичке контроле заједно са дигитално потписаним документом потврде (Образац М-А), а у супротном, сервис пошиљаоцу шаље поруку о грешци;
2) Веб сервис С02ПОТ, којим се шаљу подаци из јединствене пријаве након успешне регистрације, уколико је јединствена пријава успешно прошла све контроле, подаци из јединствене пријаве се уписују у базу Централног регистра и шаљу свим организација обавезног социјалног осигурања без одлагања.
Сервиси за ажурирање податакау Јединственој бази Централног регистра
Члан 10.
Сервиси за ажурирање података у Јединственој бази Централног регистра на основу података добијених из постојећих регистара, служе за ажурирање података о обвезницима доприноса – послодавцима и осигураницима, као и о осигураним лицима.
Подаци о обвезницима плаћања доприноса се ажурирају више пута у току дана од стране надлежних регистара АПР и Пореске управе, сервисима посебно развијеним за ове намене, и то:
1) Веб сервисом С13АПР се врши пријем података о обвезницима плаћања доприноса из базе АПР преузимањем информације о свим новим обвезницима регистрованим у АПР, као и све промене података над постојећим, чиме се омогућава ажурирање евиденције обвезника плаћања доприноса у Јединственој бази Централног регистра из базе АПР-а;
2) Веб сервисом S13AПPPPush АПР ће достављати Централном регистру једном дневно одмах по добијању ПИБ-а из Пореске управе податке о новооснованим предузетницима;
3) ФТП сервисом С14ПУ се врши пријем података о обвезницима плаћања доприноса из базе Пореске управе, а њиме се од Пореске управе преузимају информације о свим новим обвезницима регистрованим у Пореској управи, који нису регистровани у АПР-у, као и све промене података над овим скупом података;
4) Веб сервисом С15ФЛ се врши провера података од Министарства унутрашњих послова преко јединственог матичног броја грађана (у даљем тексту: ЈМБГ) или евиденционог броја, а Министарство унутрашњих послова за послати ЈМБГ односно евиденциони број може дати информацију да исти не постоји, да је замењен другим и доставити замењен ЈМБГ, односно евиденциони број;
5) ФТП сервисом С16ПТТ се врши редовно ажурирање базе адреса Централног регистра. База адреса Централног регистра се редовно усклађује са шифарником адреса из базе ПТТ-а, а он ће обухватити податке о улици, насељу, општини, округу, ПАК-у, поштанском броју и везама између њих;
6) Веб сервисом С18ПЕН се добијају подаци о врсти признатог права из пензијског и инвалидског осигурања, која осигураник ужива, на основу решења РФПИО. У процесу регистрације овим сервисом се у бази РФПИО проверава да ли осигураник, за кога се подноси јединствена пријава, остварује неко право из пензијског и инвалидског осигурања осигураника;
7) Веб сервисом С22ЛБО врши се ажурирање личног броја осигураника (у даљем тексту: ЛБО) који је осигуранику додељен од стране РФЗО. РФЗО шаље информације о променама насталим на већ постојећим везама ЈМБГ– ЛБО као и новоформираним везама ЈМБГ– ЛБО;
8) ФТП сервисом С23УЛ се преузимају подаци о уписаној чињеници смрти, као и свакој накнадној забелешци или исправци грешке од Министарства правде и државне управе, а податак који се преузима је ЈМБГ умрлог – дан, месец, година и час смрти.
Сервиси за приступ, пренос и коришћење података из Јединствене базе Централног регистра
Члан 11.
Информациони систем Централног регистра омогућава корисницима сталан и несметан приступ Јединственој бази Централног регистра, а пренос и коришћење података само из њихове надлежности према датим овлашћењима, што је обезбеђено преко следећих сервиса:
1) Веб сервис С08УФЛ за добијање информација о осигуранику, пружа податке о осигуранику и осигураном лицу из Јединствене базе Централног регистра на основу ЈМБГ, евиденционог броја за странце, јединственог броја или ЛБО;
2) Веб сервис С09УО за добијање информација о обвезнику доприноса, пружа информацију о обвезнику доприноса из Јединствене базе Централног регистра на основу ПИБ/ЈМБГ-а или јединственог броја;
3) Веб сервис С10АДР за слање података о ажурном шифарнику адреса, омогућава слање ажурних података о адресама из Јединствене базе Централног регистра организацијама обавезног социјалног осигурања;
4) Веб сервис С11ПРЕГ за добијање пријаве по деловодном броју јединствене пријаве, којим организације обавезног социјалног осигурања добију информацију о поднетој јединственој пријави на основу броја пријаве, односно деловодног броја. Овај сервис се користи у комбинацији са С27УПОТ сервисом;
5) Веб сервис С12АОБ за пружање ажурираних података о обвезницима доприноса из Јединствене базе Централног регистра, обезбеђује ажурно стање шифарника обвезника доприноса између Централног регистра и организација обавезног социјалног осигурања. Овај сервис се користи у комбинацији са сервисом С09УО;
6) ФТП сервис С17СТАТ за пружање статистичких информација из система Централног регистра, омогућава преузимање припремљених податке из дела система предвиђеног за извештавање у виду текстуалног формата и преноси их на ФТП сервер Централног регистра, за потребе Републичког завода за статистику;
7) ФТП сервис С21СИФ за пружање података из шифарника Централног регистра, који на захтев администратора Централног регистра за прослеђени назив шифарника креира ТХТ фајл који садржи вредности из шифарника и поставља их на ФТП сервер Централног регистра. Ове шифарнике чине јединствен кодекс шифара, који је саставни део Уредбе о садржини, обрасцу и начину подношења јединствене пријаве на обавезно социјално осигурање, јединственим методолошким принципима и јединственом кодексу шифара за унос података у Јединствену базу Централног регистра („Службени гласник РС”, бр. 54/10 и 124/12) и интерни шифарници усаглашени између Централног регистра и организација обавезног социјалног осигурања;
8) Веб сервис С27УПОТ за пружање информација о подацима регистрованим у Јединственој бази Централног регистра, који користе организације обавезног социјалног осигурања за претрагу јединствених пријава у Јединственој бази Централног регистра. Сервис шаље све пријаве, промене и одјаве које постоје, као и статусе у прослеђеном датумском оквиру;
9) Веб сервис С31НЦР за пружање информација о неважећим јединственим бројевима, који посебним методама пружа информације о додељеним јединственим бројевима осигураника, односно осигураног лица и обвезника доприноса, који су проглашени неважећим;
10) Веб сервис ЦРИС уверења служи за слање уверења која издаје Централни регистар.
Заштита личних података
Члан 12.
Приликом омогућавања права приступа подацима регистрованим у Јединственој бази Централног регистра, Централни регистар на средствима за аутоматску обраду података обезбеђује заштиту личних података, у односу на остваривање и заштиту права на приватност и у односу на случајно или неодобрено уништење или губитак, неовлашћено коришћење и уношење измена података у Јединствену базу Централног регистра, применом мера заштите од неовлашћеног приступа и чувања података у складу са прописима којима се уређује чување, заштита и сигурност података у оквиру Информационог система Централног регистра обавезног социјалног осигурања.
Члан 13.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 брoj 110-3561/2013
У Бeoгрaду, 30. априла 2013. гoдинe
Влада
Председник,
Ивица Дачић,
	с.р.