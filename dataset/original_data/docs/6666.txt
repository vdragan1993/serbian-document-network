На основу члана 8. став 1. тачка 5а) и члана 23. Закона о електронским комуникацијама („Службени гласник РС”, бр. 44/10, 60/13 – УС и 62/14) и члана 66. став 1. тачкa 12а) Закона о поштанским услугама („Службени гласник РС”, бр. 18/05, 30/10 и 62/14), и члана 16. Статута Регулаторне агенције за електронске комуникације и поштанске услуге („Службени гласник РС”, број 125/14), 
	
Управни одбор Регулаторне агенције за електронске комуникације и поштанске услуге, на седници одржаној 29. децембра 2014. године, донео је
 
ПРАВИЛНИК
о начину и условима приступа поштанској мрежи јавног поштанског оператора
"Службени гласник РС", број 
	146 од 30. децембра 2014.
 
Уводне одредбе
Члан 1.
Овим Правилником прописују се начин и услови приступа поштанској мрежи јавног поштанског оператора.
Члан 2.
Приступ поштанској мрежи јавног поштанског оператора има за циљ обезбеђивање континуираног, квалитетног и одрживог пружања универзалне поштанске услуге.
Универзална поштанска услуга (у даљем тексту: УПУ) се обавља у складу са Законом о поштанским услугама, и подзаконским актима који регулишу ову материју.
Приступ елементима поштанске инфраструктуре и поштанској мрежи ЈПО
Члан 3.
Поштанску мрежу јавног поштанског оператора (у даљем тексту: ЈПО) сачињавају јединице поштанске мреже и ресурси (логистички, техничко-технолошки, информатички, кадровски и др.), које давалац универзалне поштанске услуге користи у обављању поштанске услуге.
Члан 4.
Са аспекта приступа поштанској мрежи ЈПО, у смислу овог Правилника, под елементом поштанске инфраструктуре, подразумева се приступ поштанском адресном систему, као делу ресурса ЈПО.
Приступом поштанском адресном систему омогућава се кориснику приступа да користи базу података с поштанским адресним кодовима (ПАК) јавног поштанског оператора, као и коришћење података за груписање пошиљака. 
	
Члан 5.
ЈПО је у обавези да успостави, одржава и развија поштанску мрежу и поштански адресни систем, на начин да осигура обављање универзалне поштанске услуге на територији Републике Србије.
Члан 6.
Поштанску мрежу и елементе поштанске инфраструктуре ЈПО, користи у циљу:
1) пријема и прикупљања поштанских пошиљака;
2) усмеравања и руковањa прикупљеним поштанским пошиљкама од приступних тачака до прерадних центара и до доставних пошта;
3) уручења тих пошиљака на означене адресе.
Члан 7.
Приступ поштанској мрежи ЈПО подразумева да корисник приступа обавља пријем поштанских пошиљака од корисника поштанских услуга, а затим их предаје у уговорену тачку приступа поштанској мрежи ЈПО ради даљег усмеравања, преноса и уручења на адресе прималаца, или да на исти начин поступи с властитим пошиљкама. Корисник приступа је дужан да обави усмеравање пошиљака на начин како то захтева ЈПО.
Корисници приступа
Члан 8.
Јавни поштански оператор ће, поштујући начела недискриминације и транспарентности, омогућити приступ поштанској мрежи ЈПО:
1) поштанском оператору – даваоцу универзалне поштанске услуге,
2) консолидатору и
3) кориснику поштанских услуга који предаје искључиво своје пошиљке.
Консолидатор, у смислу овог Правилника, је правно лице или предузетник који прикупља пошиљке од различитих корисника, обједињује их и предајe ЈПО за наредне фазе.
Право приступа поштанској мрежи се остварује подношењем писаног Захтева. 
	
Начин приступа
Члан 9.
ЈПО ће корисницима приступа из члана 8. омогућити приступ у елементима поштанске мреже (приступне тачке, поштански центри) у којима се обавља концентрација примљених пошиљака из различитих делова мреже – за све пошиљке из домена УПУ, без резервисаног сервиса.
ЈПО може омогућити приступ поштанској мрежи и у другим елементима поштанске мреже, у складу са овим Правилником. 
	
Члан 10.
ЈПО је у обавези да корисницима приступа осигура квалитет услуга, у складу са Законом и подзаконским актима.
За губитак, потпуно оштећење или умањење садржаја поштанских пошиљака, као и за прекорачење рокова уручења ЈПО одговара корисницима приступа, од тренутка преузимања поштанских пошиљака од корисника приступа до тренутка уручења примаоцима, а у складу са Законом. До предаје пошиљака ЈПО, за пошиљке одговорност сноси корисник приступа.
Члан 11.
Цене приступа поштанској мрежи ЈПО одређује по трошковном принципу заснованом на избегнутим трошковима, а у складу са Правилником о методологији формирања цена УПУ.
Цене приступа поштанској мрежи ЈПО саставни су део Ценовника универзалних нерезервисаних поштанских услуга ЈПО.
Члан 12.
ЈПО ће дефинисати:
1) права, обавезе и одговорност ЈПО и корисника приступа,
2) садржај и форму Захтева за приступ поштанској мрежи ЈПО,
3) битне елементе Уговора о приступу,
4) врсте услуга које ће корисник приступа обављати,
5) тачке приступа поштанској мрежи,
6) минималној количини пошиљака са којом се приступа мрежи,
7) начин чувања тајности података.
Услови приступа поштанској мрежи ЈПО
Члан 13.
Корисник приступа подноси Захтев за приступ поштанској мрежи ЈПО.
Основни елементи Захтева су:
1) подаци о кориснику приступа,
2) попис поштанских услуга и процена количине пошиљака којом корисник приступа намерава да приступи мрежи ЈПО,
3) процена динамике предаје пошиљака,
4) тачке и начин приступа поштанској мрежи ЈПО,
5) попис података из адресног система ЈПО којима се захтева приступ.
Уз Захтев из става 1. овог члана, корисник приступа, поштански оператор – давалац универзалне поштанске услуге обавезно прилаже доказ о лиценци за обављање универзалне поштанске услуге, у складу са Законом.
Члан 14.
ЈПО корисника приступа мора обавестити о постојању одговарајућих техничко-технолошких могућности за приступ поштанској мрежи ЈПО у року од 30 дана од дана пријема Захтева.
У случају постојања одговарајућих техничко-технолошких могућности, ЈПО је обавезан да понуди кориснику приступа Уговор о приступу поштанској мрежи ЈПО у року од 15 дана од дана достављања обавештења о постојању могућности приступа поштанској мрежи ЈПО.
Члан 15.
Изузетно, ЈПО може одбити Захтев за приступ поштанској мрежи ЈПО, у следећим случајевима:
1) када би се омогућавањем приступа поштанској мрежи угрозио ниво квалитета обављања универзалне поштанске услуге,
2) када ЈПО нема техничко-технолошке могућности, и
3) другим оправданим разлозима у складу са Законом и општим актима.
ЈПО ће писаним путем, корисницима приступа, образложити разлоге за одбијање Захтева из става 1. овог члана. 
	
Члан 16.
ЈПО је у обавези да одмах по закључивању, сваки Уговор о приступу, достави Агенцији.
Агенција води Регистар закључених уговора о приступу.
Прелазне и завршне одредбе
Члан 17.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2016. године.
 
Број 1-04-34013-4/14-4 
У Београду, 29. децембра 2014. године 
	
Председник Управног одбора,
проф. др Јован Радуновић, 
	с.р.