На основу члана 250. став 2. Закона о здравственој заштити („Службени гласник РС”, бр. 107/05, 72/09 – др. закон, 88/10, 99/10, 57/11, 119/12 и 45/13 – др. закон) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),
Министар здравља доноси
 
ПРАВИЛНИК 
	
о висини трошкова здравствене инспекције у поступку по захтеву странке

	"Службени гласник РС", број 31 од 18. марта 2014.
 
Члан 1.
Овим правилником прописује се висина трошкова здравствене инспекције насталих у поступку по захтеву странке.
Члан 2.
Висина трошкова здравствене инспекције у поступку по захтеву странке утврђује се према обиму и начину предузимања прописаних радњи здравственог инспектора, сразмерно специфичности, сложености и значају предмета надзора.
Члан 3.
Подносилац захтева дужан је да за спровођење инспекцијског надзора, на име трошкова поступка, уплати одговарајући новчани износ, и то за:
1) утврђивање испуњености прописаних услова за почетак рада и обављање здравствене делатности у здравственој установи – дом здравља, општа болница, специјална болница, клиника, институт, клиничко-болнички центар, клинички центар – 45.000,00 динара по објекту;
2) утврђивање испуњености прописаних услова за почетак рада и обављање здравствене делатности у здравственој установи – апотеци – 34.000,00 динара по објекту;
3) утврђивање испуњености услова за почетак рада и обављање здравствене делатности у приватној пракси – 22.380,00 динара по објекту;
4) утврђивање испуњености услова за почетак рада и обављање здравствене делатности у организационим јединицама факултета здравствене струке – 32.000,00 динара;
5) утврђивање испуњености услова за почетак рада и обављање здравствене делатности у установама социјалне заштите, заводима за извршавање заводских санкција и другим правним лицима за које је посебним законом предвиђено да обављају и одређене послове из здравствене делатности – 20.000,00 динара;
6) утврђивање испуњености услова за почетак рада и обављање послова превентивне здравствене делатности у ординацији медицине рада за потребе запослених код одређеног послодавца – 22.380,00 динара;
7) утврђивање испуњености услова за обављање прекида трудноће у гинеколошкој ординацији у приватној пракси – 22.380,00 динара;
8) утврђивање испуњености услова за вршење здравствених прегледа и издавање лекарских уверења о телесној и душевној способности лица за управљање возилом на моторни погон, за чланове посаде бродова и других пловила и поморце – 22.380,00 динара;
9) претходне и периодичне лекарске прегледе радника – 13.000,00 динара;
10) утврђивање испуњености прописаних услова за почетак рада и обављања послова дезинфекције, дезинсекције и дератизације – 26.380,00 динара;
11) утврђивање испуњености прописаних услова за за вршење обуке из прве помоћи и организовање и спровођење испита – 26.380,00 динара.
Члан 4.
Новчани износ утврђен на име накнаде трошкова прописаних у члану 3. овог правилника подносилац захтева уплаћује на рачун буџета Републике Србије.
Члан 5.
Даном ступања на снагу овог правилника престаје да важи Правилник о висини трошкова здравствене инспекције у поступку по захтеву странке („Службени гласник РС”, број 17/09).
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00001/2013-07
У Београду, 17. фебруара 2014. године 
	
Министар, 
проф. др Славица Ђукић Дејановић, с.р.