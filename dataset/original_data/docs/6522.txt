На основу члана 41. став 2. Закона о пловидби и лукама на унутрашњим водама („Службени гласник РС”, бр. 73/10 и 121/12) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
 
УРЕДБУ 
о условима под којима страна пловила могу да плове и државним водним путевима ради уласка у домаће луке отворене за међународни саобраћај 
	

	"Службени гласник РС", број 69 од 2. августа 2013.
 
Члан 1.
Овом уредбом прописују се услови под којима страна пловила могу да плове и државним водним путевима ради уласка у домаће луке отворене за међународни саобраћај.
Члан 2.
Услови под којима страна пловила могу да плове и државним водним путевима Републике Србије ради уласка у домаће луке отворене за међународни саобраћај и то: Нови Сад (канал ДТД „Нови Сад – Савино село” од километра 0 до километра 4,4) и Беочин („Беочински рукавац – канал” од километра 0 до километра 3,5), су:
1) да је на водном путу безбедна пловидба;
2) да су габарити страног пловила, односно састава страних пловила прилагођени габаритима водног пута;
3) да страно пловило, односно састав страних пловила улази у луку ради обављања трговачких операција или због безбедности пловидбе (виша сила, удес, тражење или пружање помоћи, привремено склањање од леда или великих вода, искрцавање оболелих чланова посаде или путника и сл.). 
	
Члан 3.
Испуњеност услова из члана 2. ове уредбе утврђује Лучка капетанија Нови Сад.
Члан 4.
Даном ступања на снагу ове уредбе престаје да важи Уредба о условима под којима страни бродови могу да плове и другим унутрашњим пловним путевима Савезне Републике Југославије ради уласка у југословенско пристаниште отворено за међународни саобраћај („Службени лист СРЈ”, број 51/98 и „Службени гласник РС”, број 38/10). 
	
Члан 5.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-6460/2013
У Београду, 31. јула 2013. године
Влада
Председник,
Ивица Дачић, с.р.