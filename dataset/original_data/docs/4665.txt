На основу члана 41. став 6. Закона о водама („Службени гласник РС”, бр. 30/10, 93/12 и 101/16),
Министар пољопривреде и заштите животне средине доноси
ПРАВИЛНИК
о садржини посебног плана управљања водама
"Службени гласник РС", број 9 од 10. фебруара 
				2017.
 
Члан 1.
Овим правилником ближе се прописује садржина посебног плана управљања водама (у даљем тексту: посебан план).
Члан 2.
Поред садржине прописане чланом 41. став 1. Закона о водама, посебан план садржи: 
1) приказ значајнијих утицаја људских активности на статус површинских и подземних вода, укључујући процену загађивања од концентрисаних и расутих загађивача, као и преглед коришћења земљишта, процену притисака на квантитативни статус воде и њено захватање из плана управљања водама чији је део простор обухваћен посебним планом;
2) дигиталну карту простора у ГИС формату за простор обухваћен посебним планом (водно подручје, подслив или подсливови);
3) анализе потребне за припрему предлога радова и мера које обухватају: додатне анализе режима вода, анализе и студије потребне за израду предлога решења питања управљања водама;
4) циљеве и смернице за управљање водама, и
5) рокове за реализацију радова и мера којима се посебан план извршава.
Члан 3.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-231/2016-07
У Београду, 17. јануара 2017. године
Министар, 
Бранислав Недимовић, с.р.