На основу члана 96. Закона о буџетском систему („Службени гласник РС”, бр. 54/09, 73/10 и 101/10), 
	
Министар финансија доноси
 
 
ПРАВИЛНИК
о условима и начину за отварање и укидање подрачуна консолидованог рачуна трезора код Управе за трезор

"Службени гласник РС", број 50 од 8. јула 
	2011.
 
 
1. Уводне одредбе
Члан 1.
Овим правилником прописују се услови и начин за отварање и укидање подрачуна консолидованог рачуна трезора (у даљем тексту: подрачун) код Управе за трезор (у даљем тексту: Управа).
Подрачуни из става 1. овог члана су: 
1) подрачуни директних и индиректних корисника буџетских средстава Републике, односно локалне власти, корисника средстава организација за обавезно социјално осигурање и других корисника јавних средстава који су укључени у систем консолидованог рачуна трезора (у даљем тексту: корисници јавних средстава); 
	
2) подрачуни за уплату јавних прихода; 
3) други подрачуни који се отварају и укидају у складу са законом и другим прописима. 
	
Члан 2.
У оквиру подрачуна из члана 1. овог правилника, Управа посебно води:
1) средства издвојена буџетом, односно финансијским планом организације за обавезно социјално осигурање, са којег се плаћање може вршити само ако је одобрено буџетом, односно финансијским планом;
2) сопствене приходе које директни и индиректни корисник буџетских средстава, односно организација за обавезно социјално осигурање остварује, у складу са законом, као и сопствене приходе других корисника јавних средстава који су укључени у систем консолидованог рачуна трезора.
2. Отварање подрачуна 
Члан 3.
Управа отвара подрачуне органа и организација, који имају седиште на територији Републике Србије.
Члан 4.
Управа отвара подрачуне из члана 1. овог правилника на основу налога за отварање подрачуна министра надлежног за послове финансија, односно локалног органа управе надлежног за финансије, односно лица које он овласти. 
	
Налог за отварање подрачуна доставља се надлежној организационој јединици Управе према седишту корисника јавних средстава, а изузетно, ако је то предвиђено законом или то захтева корисник јавних средстава, може се доставити другој организационој јединици Управе, независно од седишта корисника јавних средстава.
Управа може отварати подрачуне и без налога, ако је отварање подрачуна предвиђено законом, односно другим прописом. 
	
Члан 5.
Налог за отварање подрачуна из члана 4. овог правилника садржи: назив корисника јавних средстава, место – седиште, адресу, број телефона, број телефакса, е-mail адресу, предмет пословања – делатност, матични и порески идентификациони број корисника јавних средстава (ПИБ), ознаку директног буџетског корисника (ДБК) односно ознаку јединственог броја буџетског корисника (ЈББК) код Управе, печат и потпис министра надлежног за послове финансија, односно локалног органа управе надлежног за финансије. 
	
Уз налог из става 1. овог члана за корисника јавних средстава доставља се следећа документација:
1) решење о упису у регистар надлежног органа, ако је упис у регистар прописан;
2) акт надлежног органа о оснивању, ако упис у регистар надлежног органа није прописан;
3) позив на закон, односно други пропис, ако се оснива законом, односно другим прописом;
4) обавештење органа надлежног за послове статистике, односно Агенције за привредне регистре, о разврставању по делатностима; 
	
5) извод из пореске евиденције надлежног пореског органа који садржи порески идентификациони број (ПИБ) корисника јавних средстава;
6) картон депонованих потписа лица овлашћених за потписивање налога ради располагања средствима са подрачуна, потписан од стране овлашћеног лица и оверен печатом, а којим се врши овера инструмената плаћања;
7) оверени потписи лица овлашћених за заступање – на Обрасцу ОП прописаном уредбом којом се уређује упис у судски регистар;
8) акт о именовању лица овлашћених за заступање.
Уз налог за отварање других подрачуна из члана 1. став 2. тачка 3) овог правилника, за које је законом, односно другим прописом уређено да се средства држе на посебним подрачунима, за кориснике јавних средстава који већ имају отворен подрачун код Управе, доставља се: 
	
1) позив на закон, односно пропис којим је уређено да се средства држе на посебним подрачунима;
2) картон депонованих потписа лица овлашћених за потписивање налога ради располагања средствима са подрачуна којим се врши овера инструмената плаћања.
Поред документације из ст. 2. и 3. овог члана, Управа може захтевати и подношење друге документације у складу са законом.
Корисник јавних средстава може користити средстава са подрачуна из члана 1. овог правилника само по подношењу комплетне документације прописане овим чланом.
Члан 6.
Подрачуне за уплату јавних прихода Управа отвара на захтев надлежног органа односно, организације за обавезно социјално осигурање. 
	
Члан 7.
Корисницима јавних средстава, над којим је отворен поступак стечаја или ликвидације, Управа на основу захтева стечајног, односно ликвидационог управника, укида све подрачуне, и истовремено отвара подрачун корисника јавних средстава у стечају, односно у ликвидацији.
Уз налог за отварање подрачуна из става 1. овог члана стечајни, односно, ликвидациони управник подноси следећу документацију: 
	
1) решење о отварању стечајног, односно ликвидационог поступка, уписано у регистар код надлежног органа; 
	
2) захтев за отварање подрачуна корисника јавних средстава у стечају, односно у ликвидацији; 
	
3) обавештење органа надлежног за послове статистике, односно Агенције за привредне регистре, о разврставању по делатностима;
4) документ надлежног органа који садржи порески идентификациони број; 
	
5) картон депонованих потписа лица овлашћених за потписивање налога ради располагања средствима са подрачуна, потписан од стране овлашћеног лица и оверен печатом, а којим се врши овера инструмената плаћања;
6) оверени потписи лица овлашћених за заступање – на Обрасцу ОП прописаном уредбом којом се уређује упис у судски регистар;
7) акт о именовању стечајног управника;
8) налог за пренос средстава. 
Члан 8.
Ималац подрачуна код Управе дужан је да обавести Управу о свакој статусној и другој промени у року од три радна дана од дана извршене промене. За кориснике јавних средстава који се региструју код организације надлежне за вођење Регистра привредних субјеката, Управа је дужна да спроведе усклађивање података у вези са подрачунима корисника јавних средстава у року од три радна дана од дана преузимања података из Регистра привредних субјеката.
3. Укидање подрачуна
Члан 9.
Укидање подрачуна врши се на основу налога министра надлежног за послове финансија, односно локалног органа управе надлежног за финансије или лица које он овласти.
Управа може укинути подрачуне и без налога, ако је укидање подрачуна предвиђено законом, односно другим прописом. 
	
Налог за укидање подрачуна из става 1. овог члана садржи: назив корисника јавних средстава, место – седиште, адресу, број телефона, број телефакса, е-mail адресу, број подрачуна чије се укидање тражи, број подрачуна на који се захтева пренос средстава, матични и порески идентификациони број (ПИБ), ознаку корисника јавних средстава код Управе, као и печат и потпис министра надлежног за послове финансија, односно локалног органа управе надлежног за финансије. 
	
Корисницима јавних средстава Управа укида подрачуне:
1) на основу закона или другог прописа; 
2) због брисања из регистра корисника јавних средстава;
3) због отварања евиденционих рачуна корисника у систему извршења буџета, који не учествују у платном промету;
4) због стечаја или ликвидације; 
5) због насталих статусних промена;
6) због некоришћења средстава више од две године.
Члан 10.
У случају из члана 9. став 4. тачка 1) овог правилника, Управа укида подрачуне и без посебног налога на основу закона или другог прописа. 
	
Средства са укинутих подрачуна из става 1. овог члана преносе се на рачун одређен законом или другим прописом. 
	
Ако законом или другим прописом није одређен правни следбеник, односно правно лице на чији се подрачун средства преносе, Управа врши пренос средства са укинутих подрачуна на посебан рачун средства која се не користе, у оквиру кога се евидентирају пренета средства.
Члан 11.
У случају из члана 9. став 4. тачка 2) овог правилника, корисник јавних средстава уз налог из члана 9. став 1. овог правилника подноси:
1) одлуку о брисању из регистра корисника јавних средстава;
2) налог за пренос средстава.
Члан 12.
У случају из члана 9. став 4. тачка 3) овог правилника, корисник јавних средстава уз налог из члана 9. став 1. овог правилника подноси:
1) обавештење о отварању евиденционог рачуна за средства буџета у систему извршења буџета који не учествује у платном промету;
2) налог за пренос средстава.
Члан 13.
У случају из члана 9. став 4. тачка 4) овог правилника, Управа на основу захтева стечајног, односно ликвидационог управника, укида све подрачуне корисницима јавних средстава, над којим је отворен поступак стечаја или ликвидације, и истовремено отвара подрачун корисника јавних средстава у стечају, односно у ликвидацији.
Средства са укинутих подрачуна корисника јавних средстава из става 1. овог члана, Управа преноси на новоотворени подрачун корисника јавних средстава у стечају, односно у ликвидацији. 
	
Члан 14.
У случају из члана 9. став 4. тачка 5) овог правилника, Управа укида подрачуне на основу налога из члана 9. став 1. овог правилника, који је доставио корисник јавних средстава код кога је настала статусна промена, или његов правни следбеник.
Уз налог из става 1. овог члана корисник јавних средстава или његов правни следбеник подноси:
1) решење о упису статусне промене у регистар код надлежног органа; 
2) решење о упису брисања корисника јавних средстава који престаје да ради, из регистара код надлежног органа; 
	
3) обавештење о брисању из статистичког регистра корисника јавних средстава који престаје да ради, односно из Агенција за привредне регистре; 
	
4) извод о гашењу из пореске евиденције надлежног пореског органа који садржи порески идентификациони број (ПИБ) корисника јавних средстава;
5) налог за пренос средстава.
Члан 15.
У случају из члана 9. став 4. тачка 6) овог правилника, Управа укида кориснику јавних средстава подрачун на коме није било промета више од две године и за која се тај корисник, на захтев Управе, није изјавио да је потребно даље вођење рачуна. 
	
Средства са укинутог подрачуна из става 1. овог члана Управа преноси на посебан рачун средства која се не користе, у оквиру кога се евидентирају пренета средства. 
	
4. Завршне одредбе
Члан 16.
Даном ступања на снагу овог правилника престаје да важи Правилник о условима и начину за отварање и укидање подрачуна консолидованог рачуна трезора код Управе трезор („Службени гласник РС”, бр. 92/02 и 8/06).
Члан 17.
Овај правилник ступа на снагу осмог дана од дана објављивања у „Службеном гласнику Републике Србије”.
 
 
Број 110-3-2/11-001-010 
	
У Београду, 9. јуна 2011. године 
	
Министар,
др 
	Мирко Цветковић, с.р.