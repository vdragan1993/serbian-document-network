На
основу члана 17. став 1. и члана 31. Закона о Влади („Службени гласник РС”, бр.
55/05, 71/05 – исправка и 101/07) и члана 2. Уредбе о службама Владе („Службени
гласник РС”, број 75/05),

Влада
доноси

 

 

УРЕДБУ

о Централном регистру обвезника доприноса
за социјално осигурање

„Службени гласник РС“, број 45 од 25.
априла 2008.

 

 

1. Садржина Уредбе

 

Члан 1.

Овом
уредбом оснива се Централни регистар обвезника доприноса за социјално осигурање
– послодаваца и осигураника (у даљем тексту: Централни регистар) и одређује његов
делокруг, уређење и друга питања значајна за његов рад.

Централни
регистар је служба Владе.

 

2. Делокруг Централног регистра

 

Члан 2.

Централни
регистар обавља послове који се односе на: успостављање и вођење централне базе
података о обвезницима уплате доприноса за социјално осигурање (послодавцима и осигураницима),
о уплаћеним доприносима за пензијско и инвалидско осигурање и периодима на које
се уплата доприноса односи; усаглашавање података о послодавцима и осигураницима
којима располажу органи надлежни за послове јавних прихода, организације обавезног
социјалног осигурања, други органи и организације, односно послодавци и осигураници
који су обвезници уплате доприноса за социјално осигурање; евидентирање усаглашених
извештаја о обрачунатим и уплаћеним доприносима за обавезно социјално осигурање
на нивоу послодаваца; евидентирање усаглашених извештаја (годишњег и кварталних)
о обрачунатим и уплаћеним доприносима за обавезно социјално осигурање на нивоу осигураника;
давање објашњења о начину и поступку припреме и достављања података који се уписују
у централну базу података и усклађивање рада у вези са достављањем тих података.

Централни
регистар обавља и друге послове везане за успостављање и вођење централне базе података
о обвезницима уплате доприноса за социјално осигурање које му повери Влада.

 

3. Руковођење Централним регистром

 

Директор Централног регистра

 

Члан 3.

Централним
регистром руководи директор, кога поставља Влада на пет година, на предлог председника
Владе.

Директор
Централног регистра одговоран је Влади и председнику Владе.

Директор
Централног регистра је државни службеник на положају.

 

Заменик директора Централног регистра

 

Члан 4.

Директор
Централног регистра има заменика, кога сам предлаже, а кога поставља Влада на пет
година.

Заменик
директора Централног регистра помаже директору Централног регистра у оквиру овлашћења
која му он одреди и замењује га ако је одсутан или спречен.

Заменик
директора Централног регистра је државни службеник на положају.

 

Помоћници директора Централног регистра

 

Члан 5.

Директор
Централног регистра има помоћнике, које сам предлаже, а које поставља Влада на пет
година.

Помоћник
директора Централног регистра руководи заокруженом облашћу рада за коју се образује
сектор.

Помоћник
директора Централног регистра је државни службеник на положају.

 

4. Стручна помоћ

 

Члан 6.

Централни
регистар може ангажовати лица која нису државни службеници за пружање стручних и
саветодавних услуга.

 

5. Рок за доношење правилника

 

Члан 7.

Директор
Централног регистра донеће правилник о унутрашњем уређењу и систематизацији радних
места у Централном регистру у року од 45 дана од дана ступања на снагу ове уредбе.

 

6. Ступање Уредбе на снагу

 

Члан 8.

Ова
уредба ступа на снагу осмог дана од дана објављивања у „Службеном гласнику Републике
Србије”.

 

 

05 број 110-1588/2008-001

У Београду, 24. априла 2008. године

Влада

Потпредседник,

Божидар Ђелић, с.р.