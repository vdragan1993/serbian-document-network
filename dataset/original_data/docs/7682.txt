Ha основу члана 47. Закона о културним добрима („Службени гласник PC”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник PC”, бр. 55/05, 71/05 – исправка, 101/07, 65/08, 16/11, 68/12 – УС и 72/12), 
Влада доноси
 
ОДЛУКУ
о утврђивању Палате Савезног извршног већа у Новом Београду за споменик културе
"Службени гласник РС", број 72 од 14. августа 
				2013.
 
1. Палата Савезног извршног већа у Новом Београду, са покретним стварима у њој које су од посебног културног и историјског значаја, утврђује се за споменик културе.
2. Палата Савезног извршног већа у Новом Београду, са покретним стварима у њој које су од посебног културног и историјског значаја (у даљем тексту: споменик културе) налази се на територији општине Нови Београд, у граду Београду, Булевар Михаила Пупина 8, у државној својини, на катастарској парцели број 1049, КО Нови Београд, у државној својини.
Споменик културе саграђен је у временском раздобљу од 1947. до 1962. године. Прва етапа изградње, започета према првонаграђеном пројекту загребачких архитеката Владимира Поточњака, Антона Урлиха, Златка Најмана и Драгице Перак, на конкурсу 1947. године, прекинута је 1949. Зграда је реализована према пројекту архитекте Михаила Јанковића и свечано отворена у септембру 1961. године, поводом одржавања Прве конференције шефова држава или влада несврстаних земаља у Београду.
Пројектом загребачког тима предвиђена је изградња монументалне слободностојеће грађевине са основом у облику слова „Н”, чија су два конкавно извијена бочна крила повезана попречним трактом. Тим решењем, по којем је делимично изграђена армиранобетонска конструкција објекта, доминирао је спој корбизијанског решења основе и монументалног општег изгледа, карактеристичног за совјетску архитектуру социјалистичког реализма. Након вишегодишњег прекида изградње, палата је коначно реализована у периоду од 1955–1961. године, према измењеном пројекту, чији је аутор београдски архитекта Михаило Јанковић. Пројекат архитекте Јанковића и његовог тима унео је значајне измене како у унутрашњој организацији тако и у спољашњем обликовању грађевине и означио победу модернистичког схватања архитектуре у домаћем градитељству. Ослањајући се на постојеће елементе главног корпуса, извршена је модернизација предлошка, чиме је постигнут утисак савремене монументалности.
Репрезентативном спољашњем изгледу објекта одговара модерно и луксузно уређење ентеријера, реализовано, такође, према пројекту архитекте Михаила Јанковића, што овај објекат сврстава међу пионирске примере „тотал дизајна” у домаћем градитељству. Посвећивање свечаних салона у централном делу објекта свакој од шест република бивше Југославије исказано је не само у њиховим називима него и у идејном решењу целокупног уређења, које је засновано на истицању традиционалних народних мотива, карактеристичних за културно наслеђе сваке федералне јединице. Физичким повезивањем салона, као својеврсних микромузеја народа и народности, и централне свечане сале у јединствену просторно-функционалну целину, у симболичној равни, исказан је концепт уједињења свих јужнословенских народа око идеје југословенства.
Како је свечано отварање објекта планирано за одржавање Прве конференције несврстаних земаља у Београду, намера је била да се раскошним и луксузним ентеријером палате нагласи нова позиција Југославије у међународној политици. Одабиром еминентних југословенских уметника за украшавање великих зидних површина свечаних простора, и опремањем просторија посебно дизајнираним комадима намештаја, ентеријер палате обликован је као један од најлепших и најоригиналнијих модерних простора у земљи. Посебну вредност објекта чини колекција дела југословенског сликарства и вајарства, као и дела примењене уметности.
Особеност пројекта по којем је грађевина реализована представља обједињеност архитектонских и урбанистичких принципа и начина размишљања. Велики општејугословенски конкурс из 1947. године, према чијим условима је палата схваћена не само као архитектонски, већ и као урбанистички репер читавог новог града, имао је пресудан утицај на развој урбанистичких идеја за планирање изградње будућег Новог Београда. Реализацијом палате као једне од три најраније подигнуте грађевине на простору будућег Новог Београда означен је почетак реализације вишедеценијске идеје о преласку Београда на леву обалу реке Саве. 
Естетске и визуелне вредности грађевине истакнуте су положајем објекта и посебним парковским решењем околине са прилазима, платоима, паркиралиштем, помоћним објектима, гаражама и фонтаном, које омогућују његово несметано сагледавање. Простор у окружењу палате, обликован у пејзажном стилу, једноставних сведених линија стаза и приступа, по својој величини одговара монументалности и репрезентативности објекта, са којим чини јединствену и складну просторно-архитектонску целину. Фонтана испред главног улаза, изведена према пројекту арх. Јанковића, истовремено са објектом, по својим естетским и технолошким вредностима представља једно од најквалитетнијих решења те врсте код нас. На делу парка између Палате Савезног извршног већа и некадашње зграде Централног комитета КПЈ, налазе се темељи неизграђене зграде Музеја револуције народа и народности Југославије, чија је изградња започела 1977. године, према награђеном конкурсном решењу архитекте Вјенцеслава Рихтера из 1961. године. 
Споменик културе представља једно од најзначајнијих остварења југословенске послератне архитектуре и јединствен архитектонски подухват у ширим оквирима. Својим посебним архитектонским вредностима представља важан показатељ културних, друштвених и стилских норми које су означиле прелазно раздобље у југословенској послератној архитектури, којим је начињен суштински заокрет од архитектуре блиске примерима социјалистичког реализма ка градитељству под утицајем западноевропских модела. Као објекат на којем су доследно спроведени постулати архитектуре интернационалног стила како у спољашњем обликовању тако и у унутрашњем уређењу, заузима значајно место у стваралачком опусу архитекте Михаила Јанковића, једног од водећих београдских и југословенских стваралаца тог раздобља. Својим симболичким значењем, као и променама назива, обележио је период стварања данас препознатљиве слике Новог Београда и града Београда у целини. Због јединствене урбанистичке локације, која је утицала на просторни концепт читавог будућег Новог Београда, поседује изузетне урбанистичке вредности и намеће се као доминантан визуелни мотив и топоним модерног града Београда. Додатну урбанистичку вредност објекта представља директно кореспондирање са реком Дунав, Великим ратним острвом и Парком пријатељства, чије је уређење историјски, симболично и просторно у директној вези са његовим подизањем. Успостављањем квалитетног односа између архитектонског решења објекта и његовог непосредног природног окружења, као и уређењем простране парковске површине са фонтаном и свечаним прилазом, постигнуте су и посебне природне и хортикултурне вредности. Јединствен уметнички програм уређења ентеријера даје палати карактер својеврсне галерије југословенске уметности 20. века и издваја је као објекат изузетних уметничких, занатских и естетских вредности. Подигнут као објекат највише државне институције, који је током своје педесетогодишње историје био стална позорница највиших политичких и историјских догађаја и кроз који су прошле бројне значајне светске личности и државници, споменик културе представља и сведочанство о важним догађајима и личностима за националну и светску историју.
3. Заштићена околина споменика културе обухвата катастарске парцеле бр. 1046/1, 1046/2, 1046/3 и 1047, КО Нови Београд, у државној својини.
4. Утврђују се следеће мере заштите споменика културе:
1) очување изворног изгледа спољашње архитектуре, хоризонталног и вертикалног габарита, свих конструктивних и декоративних елемената, оригиналних материјала и функционалних карактеристика;
2) очување аутентичног изгледа ентеријера свечаног дела споменика културе (фоајеи, централно степениште, свечане сале и салони) и заједничких комуникација, са свим оригиналним деловима намештаја и декоративним елементима, препознатљивим за период настанка;
3) очување мозаика и зидног сликарства;
4) очување јавне намене споменика културе;
5) ажурно праћење стања и одржавање конструктивно-статичког система, кровног покривача, свих фасада, ентеријера и исправности инсталација у споменику културе;
6) забрана радова који могу угрозити статичку стабилност споменика културе;
7) забрана преправки, доградње, преградње и надградње споменика културе;
8) вођење електро и ТТ водова подземним путем;
9) забрана постављања прикључних кутија, ормара и расхладних уређаја на фасадама споменика културе;
10) забрана постављања средстава за оглашавање на фасади и крову споменика културе, као и постављање објеката за оглашавање на споменику културе;
11) очување аутентичног изгледа, функционалних карактеристика, декоративних елемената и материјализације фонтане, околних платоа и приступних стаза;
12) ажурно праћење и одржавање стања парковске скулптуре;
13) очување постојећег пејзажно-архитектонског уређења парка, унапређење и редовно одржавање дендролошког материјала, травнатих и пешачких површина.
5. Утврђују се следеће мере заштите дела ликовне и примењене уметности од посебног културног и историјског значаја, која представљају интегрални део споменика културе:
1) очување интегритета и целовитости оригиналног фонда покретних уметничких и дела примењених уметности која се налазе у саставу споменика културе као и њиховог првобитног смештаја у репрезентативним просторијама; 
2) утврђивање дела ликовне и примењене уметности од посебног културног и историјског значаја за покретна културна добра и њихово уписивање у регистар покретних културних добара;
3) каталогизација, односно инвентарисање дела ликове и примењене уметности према врсти дела;
4) формирање збирки по врсти дела;
5) ажурно праћење стања и услова чувања и излагања.
6. Утврђују се следеће мере заштите заштићене околине споменика културе:
1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе и његову заштићену околину; 
2) могућа је изградња објекта на делу катастарске парцеле број 1046/1 КО Нови Београд, на локацији постојећих темеља раније предвиђеног Музеја Револуције, чија би архитектура обликовно и висински била усклађена са архитектуром споменика културе и не би угрожавала и деградирала постојеће визуре и споменичке вредности споменика културе, уз очување зеленог појаса у контактној зони и дуж Булевара Михаила Пупина, Булевара Николе Тесле и Улице ушће;
3) забрана радова који могу угрозити статичку безбедност споменика културе;
4) забрана извођења радова којима се врши промена облика или намене терена;
5) забрана постављања далековода, ваздушних електро и ТТ водова преко заштићених парцела; њихово вођење извршити подземним каналима, уз враћање терена у првобитно стање;
6) урбанистичко и комунално уређење, хортикултурно опремање, неговање декоративне флоре и редовно одржавање дендролошког материјала и простора заштићене околине у функцији споменика културе.
7. Списак покретних добара од посебног културног и историјског значаја која се налазе у споменику културе, чини саставни део ове одлуке и чува се у Палати Савезног извршног већа и надлежним установама заштите.
8. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 633-6777/2013
У Београду, 9. августа 2013. године
Влада
Председник,
Ивица Дачић, с.р.