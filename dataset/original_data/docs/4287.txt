На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
ОДЛУКУ
о усклађивању пословања Јавног предузећа за подземну експлоатацију угља Ресавица са Законом о јавним предузећима
"Службени гласник РС", број 13 од 24. фебруара 
				2017.
 
1. Уводне одредбе
Члан 1.
Јавно предузеће за подземну експлоатацију угља Ресавица (у даљем тексту: Јавно предузеће) основано је Одлуком о оснивању Јавног предузећа за подземну експлоатацију угља („Службени гласник РС”, број 49/06), ради обављања делатности производње и прераде угља, као делатности од општег интереса.
Оснивање Јавног предузећа уписано је Регистар привредних субјеката у Агенцији за привредне регистре решењем БД број 63661/2005 од 15. јула 2005. године.
Члан 2.
Одлуком о усклађивању пословања Јавног предузећа за подземну експлоатацију угља Ресавица („Службени гласник РС”, број 56/13), извршено је усклађивање пословања Јавног предузећа са Законом о јавним предузећима („Службени гласник РС”, број 119/12).
Решењем Агенције за привредне регистре БД број 78613/2013 од 16. јула 2013. године регистровано је усклађивање пословања Јавног предузећа са Законом о јавним предузећима („Службени гласник РС”, број 119/12) у Регистру привредних субјеката. 
Члан 3.
Оснивач Јавног предузећа је Република Србија, а права оснивача врши Влада, Београд, Немањина број 11, матични број 07020171 (у даљем тексту: Оснивач).
Члан 4.
Јавно предузеће послује под пословним именом: Јавно предузеће за подземну експлоатацију угља Ресавица.
Скраћено пословно име Јавног предузећа је: ЈП ПЕУ Ресавица.
Седиште Јавног предузећа је у Ресавици, Улица Петра Жалца број 2.
Члан 5.
Јавно предузеће може основати друштво капитала у складу са законом и Статутом Јавног предузећа (у даљем тексту: Статут).
Члан 6.
Јавно предузеће има својство правног лица и права, обавезе и одговорности утврђене законом и овом одлуком.
Јавно предузеће за своје обавезе одговара целокупном својом имовином.
Јавно предузеће има печат и штамбиљ, чији се изглед и садржина утврђују Статутом.
2. Делатности Јавног предузећа
Члан 7.
Претежна делатност Јавног предузећа је:
– Шифра делатности: 0520,
– Назив делатности: Експлоатација лигнита и мрког угља, као делатност од општег интереса.
Поред претежне делатности Јавно предузеће може да обавља и друге делатности у складу са законом и Статутом.
Члан 8.
Јавно предузеће обавља спољнотрговинске послове из оквира регистрованих делатности.
3. Права, обавезе и одговорности Оснивача према Јавном предузећу и Јавног предузећа према Оснивачу
Члан 9.
Оснивач даје сагласност нa следеће акте Јавног предузећа:
1) дугорочне и средњорочне планове рада и развоја и годишњи програм пословања;
2) посебан програм за коришћење средстава из буџета (субвенције, гаранције или друга средства);
3) одлуку о расподели добити и начину покрића губитка Јавног предузећа;
4) Статут;
5) о процени вредности капитала Јавног предузећа, као и програм и одлуку о својинској трансформацији Јавног предузећа;
6) о повећању и смањењу основног капитала;
7) о промени делатности (обављању других делатности осим оних за чије је обављање основано), као и промени седишта и пословног имена Јавног предузећа;
8) о располагању (прибављање и отуђење) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса утврђених овом одлуком;
9) о давању гаранција, авала, јемстава, залога и других средстава обезбеђења за послове који нису из оквира делатности од општег интереса;
10) одлуку о ценама угља и других производа из делатности Јавног предузећа, осим ако другим законом није предвиђено да ту сагласност даје други државни орган;
11) друге акте, у складу са законом којим се уређује обављање делатности од општег интереса и овом одлуком.
Акт на који Оснивач даје сагласност сматра се донетим кад Оснивач на њега да сагласност.
Оснивач даје претходну сагласност на следеће акте Јавног предузећа:
1) о улагању капитала;
2) о статусним променама;
3) о оснивању других правних субјеката.
О промени правне форме Јавног предузећа одлучује Оснивач.
Члан 10.
Јавно предузеће доноси дугорочне и средњорочне планове рада и развоја, у складу са законом, програмским и планским актима Оснивача.
Члан 11.
Јавно предузеће доноси годишњи програм пословања, у складу са законом, програмским и планским актима Оснивача и дугорочним и средњорочним плановима рада и развоја Јавног предузећа.
Годишњи програм пословања Јавног предузећа, доноси се и доставља Оснивачу ради давања сагласности најкасније у року од 15 дана од дана усвајања акта о буџету Републике Србије.
Садржина годишњег програма пословања и последице његовог недоношења, прописани су законом којим се уређује правни положај јавних предузећа.
Члан 12.
Јавно предузеће дужно је да министарству надлежном за послове привреде, доставља тромесечне извештаје о реализацији годишњег програма пословања, на обрасцу извештаја који пропише министар надлежан за послове привреде у складу са законом. 
Члан 13.
У случају поремећаја у пословању Јавног предузећа, Оснивач предузима мере којима ће се обезбедити услови за несметано обављање делатности од општег интереса, осим ако је оснивачким актом и законом којим се одређује делатност од општег интереса другачије одређено, а нарочито:
1) промену унутрашње организације Јавног предузећа;
2) разрешење органа које именује и именовање привремених органа;
3) ограничење у погледу права располагања појединим средствима у јавној својини;
4) друге мере одређене законом којим се одређују делатности од општег интереса и овом одлуком.
За време ратног стања или непосредне ратне опасности, Оснивач може у Јавном предузећу утврдити организацију за извршавање послова од стратешког значаја за Републику Србију. 
Члан 14.
У случају штрајка, Јавно предузеће дужно је да предузме мере за обезбеђење минимума процеса рада, у складу са законом којим се уређују услови за организовање штрајка и актом Оснивача о одређивању минимума процеса рада у Јавном предузећу.
Ако се у Јавном предузећу не обезбеде услови за остваривање минимума процеса рада, у њему се спроводе мере које су одређене законом.
4. Услови и начин утврђивања и распоређивање добити, односно начин покрића губитака и сношење ризика
Члан 15.
Добит Jавног предузећа утврђује се и расподељује у складу са законом.
Одлуку о расподели добити Јавног предузећа доноси Надзорни одбор, уз сагласност Оснивача и њоме се одређује део средстава који се уплаћује у буџет Републике Србије, у складу са законом.
Одлуку о начину покрића губитка Јавног предузећа доноси Надзорни одбор, уз сагласност Оснивача.
5. Комисија за ревизију
Члан 16.
Јавно предузеће има Комисију за ревизију. 
Комисија за ревизију има три члана, које именује и разрешава Надзорни одбор.
Независни члан Надзорног одбора је председник Комисије за ревизију. 
Најмање један члан Комисије за ревизију, мора бити лице које је овлашћени ревизор у складу са законом којим се уређује ревизија или које има одговарајућа знања и радно искуство у области финансија и рачуноводства. 
Члан Комисије за ревизију не може бити лице које је: 
1) било ангажовано у вршењу ревизије финансијских извештаја Јавног предузећа у последњих пет година;
2) члан политичке странке. 
Комисија за ревизију обавља послове у складу са законом и Статутом, као и друге послове које јој повери Надзорни одбор.
Комисија за ревизију саставља и Надзорном одбору подноси извештаје о питањима из става 6. овог члана најмање једанпут годишње, осим ако Надзорни одбор не одлучи да се сви или поједини извештаји састављају и подносе у краћим временским интервалима. 
6. Услови и начин задуживања Јавног предузећа
Члан 17.
Јавно предузеће може да се задужује под условима који су предвиђени законом којим се уређује јавни дуг.
7. Заступање Јавног предузећа
Члан 18.
У пословима унутрашњег и спољнотрговинског промета Јавно предузеће заступа директор, без ограничења.
Директор може, у оквиру својих овлашћења, дати другом лицу писано пуномоћје за заступање Јавног предузећа.
Директор може, уз сагласност Надзорног одбора, дати и опозвати прокуру, у складу са законом.
8. Износ основног капитала, опис, врста и вредност неновчаног улога
Члан 19.
Укупан регистровани основни капитал Јавног предузећа (у даљем тексту: основни капитал) на дан 30. април 2003. године износи 4.304.442.000,00 динара (словима: четири милијарде триста четири милиона четиристо четрдесет две хиљаде динара), од чега 340.201.000,00 динара новчани капитал и 3.964.241.000,00 динара неновчани капитал.
Основни капитал је уплаћен и унет у целости.
Основни капитал из става 1. овог члана је удео Оснивача, као јединог члана са 100% учешћа у основном капиталу Јавног предузећа.
9. Имовина Јавног предузећа, располагање имовином и имовина која се не може отуђити
Члан 20.
Имовину Јавног предузећа чине право својине на покретним и непокретним стварима, новчана средства, хартије од вредности и друга имовинска права, која су пренета у својину Јавног предузећа у складу са законом, укључујући право коришћења на стварима у јавној својини.
Стварима у јавној својини које је Оснивач уложио у капитал јавног предузећа, Јавно предузеће располаже у складу са законом.
Стварима у јавној својини које је Оснивач уложио у Јавно предузеће у државину и преносом права коришћења, без преноса права својине, Јавно предузеће не може да располаже, нити да их даље уступа на коришћење, без сагласности Оснивача.
Јавно предузеће управља и располаже својом имовином у складу са законом, овом одлуком и Статутом.
10. Органи Јавног предузећа
Члан 21.
Органи Јавног предузећа су Надзорни одбор и директор.
а) Надзорни одбор
Члан 22.
Надзорни одбор има пет чланова, које именује Оснивач, од којих је један члан из реда запослених, који се предлаже на начин утврђен Статутом и један члан који мора бити независан члан Надзорног одбора.
Председник и чланови Надзорног одбора морају испуњавати услове прописане законом којим се уређује правни положај јавних предузећа. 
Мандат председника и чланова Надзорног одбора је четири године.
Члан 23.
Мандат председнику и члановима Надзорног одбора престаје истеком периода на који су именовани, оставком и разрешењем, у складу са законом којим се уређује правни положај јавних предузећа.
Члан 24.
Надзорни одбор:
1) утврђује пословну стратегију и пословне циљеве Јавног предузећа и стара се о њиховој реализацији;
2) усваја тромесечни извештај о степену реализације годишњег програма пословања;
3) доноси дугорочне и средњорочне планове рада и развоја Јавног предузећа и годишњи програм пословања Јавног предузећа и стара се о њиховој реализацији;
4) усваја финансијске извештаје;
5) доноси одлуку о расподели добити, односно начину покрића губитка Јавног предузећа;
6) доноси Статут;
7) одлучује о статусним променама и оснивању других правних субјеката;
8) одлучује о улагању капитала Јавног предузећа;
9) одлучује о повећању и смањењу основног капитала;
10) доноси акт о процени вредности капитала Јавног предузећа као и програм и на одлуку о својинској трансформацији;
11) доноси одлуку о давању сагласности на акт директора о давању или опозивању прокуре;
12) одлучује о промени делатности (обављању других делатности осим оних за чије је обављање Јавно предузеће основано), као и промени седишта и пословног имена Јавног предузећа;
13) предлаже Оснивачу доношење одлуке о промени правне форме и измени оснивачког акта;
14) доноси одлуку о располагању (прибављање и отуђење) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса, утврђених овом одлуком;
15) доноси одлуку о висини цена угља и других производа из делатности Јавног предузећа;
16) надзире рад директора и извршних директора;
17) врши унутрашњи надзор над пословањем Јавног предузећа;
18) даје сагласност директору за предузимање послова или радњи у складу са законом, Статутом и одлуком Оснивача;
19) успоставља, одобрава и прати рачуноводство, унутрашњу контролу, финансијске извештаје и политику управљања ризицима у Јавном предузећу;
20) закључује уговор о раду на одређено време са директором;
21) доноси акт о исплати стимулације директора и извршног директора;
22) именује чланове Комисије за ревизију и поверава јој послове који нису предвиђени овом одлуком и разрешава њене чланове и именује ревизора Јавног предузећа;
23) обавља и друге послове у складу са законом, овом одлуком и Статутом.
Одлуке из става 1. тач. 3), 5), 6), 9), 10), 12), 14), 15) и 21) овог члана Надзорни одбор доноси уз сагласност Оснивача. 
Одлуку из става 1. тач. 7) и 8) овог члана Надзорни одбор доноси уз претходну сагласност Оснивача. 
Члан 25.
Надзорни одбор одлучује већином гласова од укупног броја чланова.
Начин рада и одлучивања Надзорног одбора ближе се уређују Статутом.
Надзорни одбор доноси пословник о раду на првој седници.
Члан 26.
Председник и чланови Надзорног одбора имају право на накнаду за рад у Надзорном одбору.
Висину накнаде, односно критеријуме и мерила за њено утврђивање одређује Оснивач.
б) Директор
Члан 27.
Директора именује Оснивач на период од четири године, на основу спроведеног јавног конкурса, у складу са законом којим се уређује правни положај јавних предузећа.
Члан 28.
За директора може бити именовано лице које испуњава услове предвиђене законом којим се уређује правни положај јавних предузећа.
Директор је функционер који обавља јавну функцију.
Директор не може имати заменика.
Члан 29.
Директор:
1) представља и заступа Јавно предузеће;
2) организује рад Јавног предузећа и руководи процесом рада;
3) води пословање Јавног предузећа;
4) одговара за законитост рада Јавног предузећа;
5) предлаже дугорочни и средњорочни план пословне стратегије и развоја и одговоран је за њихово спровођење;
6) предлаже годишњи програм пословања и предузима мере за његово спровођење;
7) предлаже финансијске извештаје Јавног предузећа;
8) извршава одлуке Надзорног одбора;
9) бира извршне директоре;
10) закључује уговоре о раду са извршним директорима, у складу са законом којим се уређују радни односи;
11) бира представнике Јавног предузећа у скупштини друштва капитала чији је једини власник Јавно предузеће;
12) доноси опште акте, акт о унутрашњој организацији и систематизацији радних места и друге акте за чије доношење није надлежан Надзорни одбор;
13) доноси план набавки;
14) врши друге послове одређене законом, oвом одлуком и Статутом.
Члан 30.
Мандат директора престаје истеком времена на који је именован, оставком и разрешењем.
Директор подноси оставку Оснивачу, у писменој форми.
Поступак за именовање директора покреће се шест месеци пре истека периода на који је именован, односно у року од 30 дана од дана подношења оставке или разрешења.
Директор може бити разрешен из разлога предвиђених законом којим се уређује правни положај јавних предузећа.
Члан 31.
Предлог за разрешење директора подноси министарство надлежно за послове привреде.
Предлог из става 1. овог члана може поднети и Надзорни одбор, преко министарства надлежног за послове привреде.
Предлог за разрешење директора мора бити образложен, са прецизно наведеним разлозима због којих се разрешење предлаже и доставља директору који има право да се у року од 20 дана изјасни о разлозима због којих се предлаже разрешење.
На поступак у коме се одлучује да ли ће директор бити разрешен или не, примењује се закон којим се уређује правни положај јавних предузећа.
Члан 32.
Директор може бити суспендован на начин и под условима предвиђеним законом којим се уређује правни положај јавних предузећа.
Члан 33.
Јавно предузеће може имати вршиоца дужности директора кога именује Оснивач под условима који су предвиђени законом којим се уређује правни положај јавних предузећа.
в) Извршни директор
Члан 34.
За извршног директора може бити изабрано лице које испуњава услове предвиђене законом којим се уређује правни положај јавних предузећа.
Број извршних директора утврђује се Статутом, а не може их бити више од седам.
Извршни директор мора бити у радном односу у Јавном предузећу.
Извршни директор одговара за свој рад директору и обавља послове у оквиру овлашћења која му је одредио директор, у складу са овом одлуком и Статутом.
Извршни директор не може имати заменика.
Члан 35.
Директор и извршни директор имају право на зараду, а могу имати и право на стимулацију.
Акт о исплати стимулације доноси се у складу са законом којим се уређује правни положај јавних предузећа.
11. Заштита животне средине
Члан 36.
Јавно предузеће, дужно је да у обављању делатности примењује све законе и друге прописе којима се уређује заштита животне средине.
12. Јавност у раду Јавног предузећа
Члан 37.
Јавно предузеће дужно је да на својој интернет страници објави усвојени годишњи програм пословања, као и све његове измене и допуне, односно извод из тог програма ако Јавно предузеће има конкуренцију на тржишту и тромесечне извештаје о његовој реализацији, финансијске годишње извештаје са мишљењем овлашћеног ревизора, састав и контакте Надзорног одбора и контакте директора, радне биографије чланова Надзорног одбора, директора и извршних директора, организациону структуру, као и друге чињенице, које су од значаја за јавност, а нарочито информације које су актом Владе одређене као информације од нарочитог значаја за јавност.
13. Општи акти јавног предузећа
Члан 38.
Општи акти Јавног предузећа су: Статут, одлуке, правилници, пословници, упутства и други акти којима се на општи начин уређују одређена питања.
Статут је основни општи акт Јавног предузећа.
Остали општи акти Јавног предузећа не смеју бити у супротности са одредбама Статута.
Члан 39.
Статутом се, у складу са законом и овом одлуком ближе уређују: пословно име и седиште Јавног предузећа, делатности Јавног предузећа које нису предвиђене овом одлуком, заступање Јавног предузећа, резерве, делокруг и начин рада органа Јавног предузећа, начин предлагања представника запослених у Надзорном одбору, општи акти Јавног предузећа и надлежност за њихово доношење, начин припреме и праћења реализације планова рада и развоја и годишњег програма пословања, начин распоређивања добити и покриће губитка Јавног предузећа, изглед и садржина печата и штамбиља Јавног предузећа, заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.
14. Прелазне и завршне одредбе
Члан 40.
Јавно предузеће наставља са радом у складу са овом одлуком, Законом о јавним предузећима („Службени гласник РС”, број 15/16 ) и Законом о рударству и геолошким истраживањима („Службени гласник РС”, број 101/15).
Јавно предузеће усагласиће Статут и друга општа акта са овом одлуком у року од 90 дана од дана доношења ове одлуке. 
Члан 41.
Oву одлуку објавити у „Службеном гласнику Републике Србије”.
05 број 023-1450/2017 
У Београду, 23. фебруара 2017. године
Влада
Председник,
Александар Вучић, с.р.