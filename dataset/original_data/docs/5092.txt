На основу члана 
43. став
2. Закона о заштити животне средине („Службени гласник 
Републике Србије”, бр. 
66/91,
83/92, 53/93, 67/93,
48/94 и 53/95),

Влада Републике Србије доноси

 

 

УРЕДБУ


о заштити специјалног резервата природе „Пашњаци велике дропље"

„Службени гласник
РС”, број 37 од 8. 
августа 1997.

	 

Члан 1.

Подручје северног Баната, јужно од реке Златице,
окружено насељима Црна Бара, Мокрин, Сајан, Јазово, Остојићево, Терјан и
Банатски Моноштор, ставља се под заштиту као природно добро од изузетног
значаја и сврстава у I категорију заштите као специјални резерват природе (у
даљем тексту: специјални резерват „Пашњаци велике дропље").

 

Члан 2.

Специјални резерват „Пашњаци велике дропље" ставља
се под заштиту ради очувања јединог станишта велике дропље (Отис тарда),
односно комплекса типичних панонских биљних заједница специфичних само за
регион северног Баната и специфичне фауне инсеката (ластин репак, трчуљак),
водоземаца (обична чешњарка), сисара (текуница, куна белица, ласица) и птица
(ноћни потрк, степска трепетаљка, ритска сова), који представљају услов за
опстанак велике дропље, једне од најугроженијих птица у Европи.

 

Члан 3.

Специјални резерват „Пашњаци велике дропље" је на
подручју општина Чока и Кикинда, катастарске општине Јазово, Остојићево, Мокрин
и Сајан, укупне површине 979,43,94 ха, од чега је 963,30,02 ха у друштвеној и
16,13,98 ха у приватној својини.

Опис граница специјалног резервата „Пашњаци велике
дропље" и граница зона А и Б са графичким приказом, одштампан је уз ову
уредбу и чини њен саставни део.

 

Члан 4.

На подручју специјалног резервата „Пашњаци велике
дропље" издвајају се зоне А и Б према активностима које се у простору могу
вршити и установљава режим заштите II степена.

 

Члан 5.

На целом подручју специјалног резервата „Пашњаци велике
дропље":

1. забрањено је:

1) извођење хидротехничких радова (копање канала,
изградња и употреба заливних система и сл.), изградња надземних далековода, као
и изградња и коришћење других објеката на начин којим се мењају основне
карактеристике станишта велике дропље или изазивају промене које се не могу
санирати;

2) преоравање станишта са природном вегетацијом и
гајење окопавина, повртарских култура и култура за зелено силирање;

3) свињарење;

4) паљење жетвених остатака;

5) употреба хемијских средстава у пољопривредној
производњи;

6) пошумљавање и уношење алотохних врста;

7) прелет пољопривредних авиона;

8) кружни лов;

9) одлагање смећа и отварање депонија; и

10) коришћење и уништавање дивљих биљних и животињских
врста заштићених као природне реткости и све друге радње којима би се могла
угрозити стабилност животних заједница;

2. обезбеђују се:

1) научна истраживања и праћење стања и промена
станишних услова (нарочито климатских и едафских), животних заједница, динамике
популација биљних и животињских врста, посебно велике дропље и других природних
реткости;

2) допунско зимско прихрањивање велике дропље и
дивљачи;

3) редовна косидба ливада после 15. јуна, а уколико
изостане, потребно је обавити бар једну косидбу у периоду септембар – октобар;

4) редукција броја природних непријатеља велике дропље
- лисица, сива врана и сврака и оптимална бројност дивљачи и других животињских
врста;

5) гајење озиме пшенице и јечма, јарог јечма и ражи,
као и уљане репице и аниса;

6) уклањање свих затечених отпадних материјала;

7) приказивање природних вредности и организовање
туристичких активности у складу са наменом специјалног резервата.

Активности из става 1. тачка 2. овог члана и други
радови могу се изводити под следећим условима:

1) косидба се не сме изводити у полупречнику од 50 м, око
евидентираног активног гнезда велике дропље, с тим да је на косилици постављена
прописна плашилица, да се косидба врши од центра ка периферији радним машинама
малог захвата, удаљених најмање 200 м једна од друге;

2) радови у ловству на унапређивању станишних услова
(подизање хранилишта, уређење појилишта, сузбијање штеточина) могу се обављати
у периоду од 1. октобра текуће до 15. фебруара наредне године;

3) узгојни одстрел срндаћа се може обавити после 15.
јуна, а лов на зечеве и фазане се може обавити после 1. октобра у току највише
два ловна дана између којих мора бити размак од најмање две недеље и то
наизменично у ловиштима уз Мокрин и Јазово, а лов прогоном се може вршити ка
граници између два ловишта или уз границу;

4) организовање туристичких активности и боравак
посетилац се ограничава на посматрање природног добра са за у те сврхе посебно
одређених и уређених места, односно објеката, и то:

(1) у периоду од 15. фебруара до 15. јуна посматрање се
може организовати само на осматрачким местима лоцираним изван зоне А, с тим да
се могу одредити највише 3 осматрачка места међусобне удаљености од најмање 2
км, а прилаз осматрачким местима се може дозволити само утврђеном трасом и у
одређеном периоду дана;

(2) у периоду од 15. јуна до 15. фебруара посматрање се
може организовати и из запрежних или моторних возила и то по утврђеној траси,
са претходно одређеним бројем возила и временом задржавања посетилаца.

 

Члан 6.

Поред мера заштите из члана 5. ове уредбе забрањено је
и:

1. у зони А:

1) изводити радове на ливадским површинама
(поравнавање, ђубрење, површинска обрада и др.);

2) пашарење;

3) изградња сталних или привремених објеката;

4) сакупљање биљних и животињских врста, осим за
потребе истраживања;

5) косидба пре 15. јуна, а обављање сетвених радова код
гајења озиме пшенице и јечма, јарог јечма и ражи и уљане репице после 15.
фебруара;

2. у зони Б:

1) пашарење до 15. јуна и задржавање стада преко ноћи у
време пашарења;

2) изградња објеката, осим осматрачница и објеката за
чуварску службу, потребе истраживања, мониторинга и допунске прихране дивљачи,
с тим да се радови на изградњи објеката могу изводити у времену од 1. октобра
до 15. фебруара;

3) извођење радова на мелиорацији ливада у периоду од
15. фебруара до 15. јуна.

 

Члан 7.

Заштита и развој специјалног резервата „Пашњаци велике
дропље" спроводи се према програму заштите и развоја.

Програм из става 1. овог члана садржи нарочито: циљеве,
приоритетне задатке и активности на спровођењу режима заштите из чл. 5. и 6.
ове уредбе и друге задатке на заштити аутохтоних екосистема и велике дропље,
унапређењу ловне фауне, спровођењу научноистраживачких, културних,
васпитно-образовних, информативно-пропагандних и других активности, средства
потребна за реализацију овог програма, као и начин обезбеђења средстава.

Програм из става 1. овог члана доноси се за период од
пет година, а остварује се годишњим програмом који садржи задатке и послове
који се реализују у текућој години, динамику њиховог извршавања и висину
потребних средстава.

На програм из става 1. овог члана, на који су претходно
прибављена мишљења министарстава надлежних за послове шумарства и пољопривреде,
урбанизма, науке и просвете, сагласност даје министарство надлежно за послове
заштите животне средине.

 

Члан 8.

О специјалном резервату „Пашњаци велике дропље"
стара се Ловачко удружење „Перјаница" из Мокрина (у даљем тексту:
Удружење).

 

Члан 9.

Удружење у обављању послова заштите специјалног
резервата „Пашњаци велике дропље" обезбеђује спровођење прописаних режима
заштите и очувања природног добра, научноистраживачке, васпитно-образовне,
информативно-пропагандне и друге активности, доноси средњорочни и годишњи
програм заштите и развоја.

Удружење подноси извештај о остваривању програма из
члана 7. ове уредбе до 15. децембра за текућу годину министарству надлежном за
послове заштите животне средине.

 

Члан 10.

Удружење у обављању послова заштите и развоја
специјалног резервата „Пашњаци велике дропље" обезбеђује његово
обележавање, унутрашњи ред и чуварску службу, у складу са актом који доноси уз
сагласност министарства надлежног за послове заштите животне средине.

Актом из става 1. овог члана утврђују се правила за
спровођење режима заштите и развоја, а нарочито начин и услови кретања и
боравка посетилаца, коришћења флоре и фауне, постављања информативних и других
ознака, обављања научних истраживања, извођења истражних радова, туристичких и
других делатности и посебне забране у спровођењу режима заштите.

Правила одређена актом из става 1. овог члана и друге
неопходне информације за спровођење режима заштите, Удружење је дужно да на
погодан начин јавно огласи тако да буду доступна корисницима и посетиоцима.

 

Члан 11.

Средства за заштиту и развој специјалног резервата
„Пашњаци велике дропље" обезбеђују се из прихода остварених обављањем
делатности Удружења, из средстава у буџету Републике и из других извора у
складу са законом.

 

Члан 12.

Програм из члана 7. ове уредбе Удружење ће донети у
року од шест месеци од дана ступања на снагу ове уредбе, а годишњи програм у
року од 90 дана од дана ступања на снагу средњорочног програма.

До доношења програма из члана 7. ове уредбе Удружење
може послове заштите обављати према привременом програму заштите и развоја који
доноси у року од 60 дана од дана ступања на снагу ове уредбе.

 

Члан 13.

Планови и програми уређења простора, шумске,
водопривредне, пољопривредне, ловне основе и други програми који обухватају
заштићено подручје усагласиће се са Просторним планом Републике Србије и
програмом заштите и развоја из члана 7. ове уредбе.

 

Члан 14.

Ова уредба ступа на снагу осмог дана од дана
објављивања у „Службеном гласнику Републике Србије".

 

05 број 501- 2854/97

У Београду, 31. јула
1997. године

Влада Републике
Србије

Потпредседник,

проф. др 
Ратко
Марковић, 
с.р.

 

 

ГРАНИЦЕ СПЕЦИЈАЛНОГ
РЕЗЕРВАТА ПРИРОДЕ „ПАШЊАЦИ ВЕЛИКЕ ДРОПЉЕ"

	 

1. Граница
специјалног резервата природе

Почетна тачка границе се налази на северном делу
резервата на тригонометријској тачки тт. 79,4 код Јулић Косте салаша тј. на
граници катастарских општина К.о. Јазово и К.о. Мокрин. Из те тачке граница
креће према истоку северном ивицом парцеле 22624 (пут) К.о. Мокрин у дужини од
130 метара до пута (парцела 22487). Пресецајући пут, северна гранична линија
даље се протеже на исток у виду праве пратећи пут, северним ивицама следећих
парцела: 22625 и 22626 све до парцеле 22495. Граница пресеца поменуту парцелу
(пут) те се ломи под углом од 90 степени и пружа се према југу у дужини од 230
метара до пута (парцела 22490). Пресецајући пут, граница се протеже даље према
југу, пратећи источну ивицу исте парцеле (22490) све до јужне тачке парцеле
15639. Обухватајући у целости парцелу 15644 граница се даље пружа према југу а
затим према југозападу све до тачке на западној ивици канала (парцела 22500). У
тој тачки граница се ломи под правим углом и пружа се до најзападније тачке
парцеле 22444, пратећи западну ивицу канала (парцела 22500). Потом граница
скреће према западу и пружа се јужном ивицом парцеле 22444 све до канала
(парцела 22487). У тој тачки се граница благо ломи, пресеца канал и даље се
пружа југозападним смером у дужини од 410 метара пресецајући парцелу 22443 К.о.
Мокрин све до источне тачке парцеле 1711 К.о. Сајан.

Јужна граница резервата се даље протеже према западу,
делом кроз парцелу 1739, на територији К.о. Сајан, пратећи јужне ивице следећих
парцела: 1711, 1712, 1713, 1739, 1771 и 1774. Даље граница пресецајући парцелу
1757, наставља у правцу источне тачке парцеле 1777, обухвата је у целости са
јужне стране, до парцеле 1782. Обухватајући југоисточни део парцеле 1782
граница се пружа према југу, затим према западу северном ивицом парцеле 3599 у
дужини од 450 метара. У тој тачки граница се ломи према југозападу, пресеца
парцелу 3599 и даље се пружа истим смером, источним ивицама парцела 1800, 1799,
1800, 1798, 1800 и 1797 респективно. У југоисточној тачки задње парцеле граница
се ломи према западу и прати јужну ивицу парцеле 1797, пресеца канал (парцела
3602), те се даље пружа пратећи јужну ивицу парцеле 1819 све до њене
најзападније тачке. Затим гранична линија пресеца канал (парцела 3600) и у
благом луку скреће према североистоку северном ивицом поменутог канала до
границе К.о. Сајан и К.о. Јазово.

Западни део границе резервата се наставља даље
североисточно, праволинијски 200 м граничном линијом К.о. Сајан и К.о. Јазово,
да би наставила пружање кроз територију К.о. Јазово северном ивицом парцеле
2251 све до западне тачке парцеле 2253. У даљњем току граница прати
северозападну, односно северну ивицу следећих парцела: 2253, 2261, 2260, 2259,
2258, 2257, 2256, 2255, 2254 и 3499, све до најсеверније тачке задње парцеле,
тј. до граничне линије К.о. Јазово и К.о. Остојићево.

У тој тачки се граница нагло ломи према југозападу те
се креће праволинијски дуж југозападних ивица следећих парцела: 6082, 6083,
6088, 6093 и 6094. Затим граница под правим углом мења правац према
северозападу те се пружа југозападним ивицама следећих парцела: 6094, 6092,
6089, 6067, 6066, 5978 и 5979 до западне тачке последње парцеле. Од те тачке
граница се ломи под правом углом према североистоку те пратећи пут у дужини од
1100 метара, пружа се северозападним ивицама парцела: 5979, 5988, 5990, 5991,
5993, 5994, 6001, 6002, 6003, 6013, 6014, 6019, 6030, 6032 и 6033, све до
границе К.о. Остојићево и К.о. Јазово.

Граница резервата наставља се даље у К.о. Јазово
северним правцем праволинијски у дужини од 1200 метара западним ивицама
следећих парцела: 2937, 2909, 2907, 2906, 2902, 2857, респективно, све до
западне тачке до парцеле 2855, где закреће према истоку и креће се северним
ивицама парцела 2855 и 2856. Затим се ломи и у дужини од 50 метара пружа се
према северозападу западним ивицама парцела 3034 до 3031. У северозападној
тачки парцеле 3031 се ломи под правим углом и пружа се северозападном ивицом
исте све до граничне линије К.о. Јазово и К.о. Мокрин, тј. до почетне тачке.

	 

2. Граница зоне А

Граница зоне А полази из тачке која је удаљена 1250
метара југоисточно од почетне тачке границе целог резервата а налази се на
граничној линији К.о. Јазово и К.о. Мокрин, тј. у северозападној тачки парцеле
22488 К.о. Мокрин. Из почетне тачке граница креће према истоку северном ивицом
парцеле 22488 до њене источне тачке, где се ломи према југу и пружа се дуж
западне ивице парцеле 22487 све до југоисточне тачке парцеле 22565. Од те тачке
граница се пружа јужном ивицом поменуте парцеле до њене југозападне тачке
односно до тромеђе К.о. Мокрин, Јазово и Сајан (триангл). У трианглу се граница
ломи под правим углом те се пружа према југоистоку граничном линијом К.о. Сајан
и К.о. Мокрин у дужини од 450 метара. Од те тачке граница се наставља према
југу обухватајући југоисточни део парцеле 1694 К.о. Сајан. Потом се полукружно
у облику лука граница пружа према западу обухватајући јужни крак парцеле 1707
до југоисточне тачке парцеле 1770. На том месту граница се ломи и јужном ивицом
парцеле 1770 се пружа према југозападу не обухватајући северни крак парцеле
1709. Затим граница креће према северозападу западном ивицом парцеле 1770,
пресеца парцелу 3498 под правим углом, те се наставља источном ивицом парцеле
3499 све до њене северне тачке.

Граница се наставља према северу граничном линијом К.о.
Остојићево и К.о. Јазово у дужини од 1340 метара да би се наставила истим
праволинијским правцем западним ивицама парцела 2937 до 2924 К.о. Јазово. У тој
тачки граница се ломи под правим углом и према истоку прати северну ивицу
парцеле 2924, пресеца пут (парцела 3018), те наставља истим правцем јужном
ивицом парцеле 2985 до његове источне тачке. Ту се граница ломи и пружа се
према југоистоку у дужини од 110 метара источном границом парцеле 2984 где
узима североисточни правац према почетној тачки северном ивицом парцеле 3123.

	 

3. Граница зоне Б

Унутрашња граница зоне Б иде границом зоне А и поклапа
се са границом специјалног резервата природе.