На основу члана 223. Законика о кривичном поступку („Службени гласник РС”, бр. 72/11, 101/11, 121/12, 32/13, 45/13 и 55/14), 
Министар правде доноси
 
ПРАВИЛНИК
о извршењу мере притвора
"Службени 
				гласник РС", број 132 од 9. децембра 2014.
 
I. УВОДНЕ ОДРЕДБЕ
Предмет Правилника
Члан 1.
Овим правилником уређује се извршење мере притвора.
Доступност текста Правилника 
Члан 2.
Текст овог правилника доступан је притворенику све време током трајања мере притвора, на језику који је у употреби у заводу, у складу са законом који уређује службену употребу језика и писма.
II. ПРИЈЕМ ПРИТВОРЕНИКА
Идентификација притвореника
Члан 3.
Приликом пријема притвореника обавезно се утврђује његов идентитет и то на основу решења о одређивању притвора, налога за пријем у одељење притвора и личних исправа (личне карте, путне исправе) или других докумената подобних за утврђивање идентитета издатих од стране надлежних органа.
У случају сумње у идентитет притвореника, запослени у заводу (у даљем тексту: службено лице) задржаће притвореника и о томе одмах обавестити подручни орган полиције који ће предузети мере ради утврђивања идентитета. 
Лични претрес и преглед тела притвореника
Члан 4.
Приликом пријема обавља се лични претрес и преглед тела притвореника.
Лични претрес притвореника обављају овлашћена службена лица. 
Преглед тела притвореника обављају највише два овлашћена службена лица истог пола као и притвореник у одвојеној просторији и без присуства других лица. 
Преглед телесних отвора обавиће здравствени радник ако постоји сумња да притвореник на тај начин уноси недозвољене предмете и супстанце. 
Лични претрес и преглед тела обавља се на начин који не сме бити понижавајући и којим се поштује психички и физички интегритет притвореника и чувају његове личне ствари. 
Поступање са личним стварима притвореника
Члан 5.
Приликом пријема у завод обавља се преглед личних ствари притвореника.
Притворенику се привремено одузимају новац, драгоцености, мобилни телефон, ножеви, маказе, бритве, жилети за бријање, игле, ремен, шал, кравате, огледало и ствари, односно предмети које не може поседовати или су подобни за угрожавање лица, самоповређивање, уништавање имовине и угрожавање безбедности у заводу.
Притвореник задржава ортопедска и друга медицинска помагала, а по одобрењу лекара и нужне лекове.
Кварљиве ствари се уништавају, о чему се сачињава записник чији се примерак уручује притворенику. 
Потврда о привремено одузетим предметима
Члан 6.
О привремено одузетим стварима сачињава се потврда која садржи следеће податке: број потврде, име и презиме притвореника, име једног од родитеља, врсту, количину, тежину и друга битна својства одузетих ствари, датум и час привременог одузимања, потпис службеног лица и потпис притвореника. Потврда се сачињава у три примерка.
Примерак потврде уручује се притворенику, други примерак се улаже у заводску архиву, а трећи на депозит притвореника.
Ако се привремено одузимају девизне новчанице, у потврди се уписује врста валуте, апоени и серијски бројеви новчаница.
Привремено одузимање ствари који су у вези са кривичним делом
Члан 7.
Ствари за које постоји вероватноћа да су у вези са кривичним делом, привремено се одузимају од притвореника и о томе се обавештава орган који води поступак. О привремено одузетим стварима сачињава се записник и издаје потврда из члана 6. став 1. овог правилника.
Чување привремено одузетих предмета
Члан 8.
Привремено одузете ствари од притвореника стављају се на депозит, осигуране од оштећења и нестанка.
Привремено одузете ствари притвореник може по одобрењу органа који води поступак предати породици или лицу које притвореник одреди, осим личних документа за утврђивање идентитета. 
Девизне новчанице и драгоцености чувају се у каси или на другом сигурном месту.
Враћање привремено одузетих ствари
Члан 9.
Приликом отпуштања са извршења мере притвора, притворенику се враћају привремено одузете ствари, о чему се сачињава записник, који потписују службено лице и притвореник. Примерак записника уручује се притворенику. 
Ствари за личну употребу
Члан 10.
Притвореник може да држи код себе следеће ствари за личну употребу: одећу, пет пари веша, пиџаму, обућу, папуче, чарапе, два пешкира, марамице, наочаре, прибор за бријање који не угрожава безбедност, прибор за чишћење одела и обуће, чешаљ, четкицу за зубе, пасту за зубе у пластичној амбалажи и сапун.
По одобрењу органа који води поступак, притворенику се могу оставити и друге ствари за личну употребу, које не угрожавају безбедност.
Хигијенске мере
Члан 11.
Непосредно после пријема у завод, притвореник ће се окупати и задужити са постељином и чистом одећом, обућом и вешом ако нема свој.
У случају потребе, здравствени радник обавиће дезинфекцију и дезинсекцију притвореног и предузети друге неопходне хигијенске мере.
Приликом прегледа и предузимања хигијенских мера поштује се личност и достојанство притвореног.
Здравствени преглед 
Члан 12.
Непосредно после пријема у завод, а најкасније у року од 24 часа, лекар обавља здравствени преглед притвореника. На захтев притвореника или због уочених здравствених сметњи током пријема, преглед се обавља без одлагања. 
Први здравствени преглед се састоји од визуелног прегледа тела притвореника, узимања анамнестичких података, података о акутним и хроничним обољењима, провере и мерења основних телесних функција (дисање, притисак, моторика и сл.). 
Приликом првог прегледа отвара се здравствени картон притвореника и уносе се подаци до којих се дошло приликом првог прегледа. 
У случају да се приликом прегледа из става 1. овог члана утврди постојање телесних повреда, лекар је дужан да, у складу са Законом о извршењу кривичних санкција (у даљем тексту: Закон), о томе достави писмени извештај управнику завода. 
Обавештавање о пријему у завод
Члан 13.
На захтев притвореника завод, без одлагања, обавештава о његовом пријему неког од чланова његове породице или друго њему блиско лице које он одреди, као и дипломатско-конзуларно представништво државе чији је држављанин, односно представништво овлашћене међународне организације јавноправног карактера, ако је у питању избеглица или лице без држављанства.
Пријем притвореника
Члан 14.
Службена лица фотографишу притвореника, узимају од њега отиске папиларних линија са прстију, мере његову телесну тежину и висину, бележе лични опис, особене знаке, тетоваже и друга обележја ако их има.
За сваког притвореника образује се лични лист у који се уносе матични број у заводу и подаци о притворенику. 
Притвореник се приликом ступања у завод упознаје с правима и обавезама које има за време издржавања мере притвора. 
Притвореник који је неписмен, не може да чита или је глувонем или не познаје језик, о правима и обавезама биће упознат усмено или уз помоћ тумача.
Распоређивање притвореника за које постоји сумња да су учествовали у извршењу истог кривичног дела и болесних притвореника 
Члан 15.
У исту просторију, у складу са законом, по правилу неће се смештати лица за која постоји сумња да су учествовала у извршењу истог кривичног дела.
Притвореници који болују од заразне или неке друге лако преносиве болести смештају се одвојено од осталих притвореника, о чему доноси одлуку управник завода на предлог лекара.
Распоређивање притвореника
Члан 16.
Управник завода или лице које он овласти врши распоред притвореника у просторије завода на основу процене безбедносног ризика, психолошких, криминолошких и социјалних карактеристика притвореника, његовог здравственог стања и расположивости смештајног простора, у најкраћем року од часа његовог пријема. 
Распоређивање и третман малолетника
Члан 17.
Малолетни притвореник се распоређује одвојено од пунолетних лица.
Изузетно, судија за малолетнике, у складу са законом, може одредити да малолетник буде у притвору заједно са пунолетним лицем које на њега не би штетно утицало, а у супротном би усамљење малолетника дуже трајало и оставило штетне последице по развој његове личности.
Запослени у заводу обраћају посебну пажњу на специфичне едукативне, социјалне, психолошке и емотивне потребе малолетника.
III. ПОЛОЖАЈ ПРИТВОРЕНИКА
Смештај притвореника
Члан 18.
Просторије у којима притвореници бораве морају бити чисте, суве, проветрене, загрејане и довољно осветљене, како природним, тако и вештачким светлом које омогућава читање и рад без сметњи за вид.
Спаваоница је толико пространа да на сваког притвореника дође најмање осам кубних метара простора и четири квадратна метра.
Притворенику са инвалидитетом обезбеђује се смештај према врсти и степену његових потреба.
Сваком притворенику се обезбеђује посебан лежај са постељином.
Притворенику се обезбеђује ормарић, односно посебна преграда у орману или посебан део намештаја за држање ствари које може имати код себе.
Све просторије у којима бораве притвореници морају се редовно проветравати и чистити, а притвореници су обавезни да поступају према наређењу службених лица завода када је потребно одржавање хигијене.
Редовна контрола хигијенских услова
Члан 19.
Дезинфекција санитарних уређаја, других инсталација и инвентара у заводу обавља се, по правилу, тромесечно.
Кречење просторија у којима су смештени притвореници обавља се најмање једном у две године, а друге хигијенске превентивне мере предузимају се по потреби или по налогу органа који обавља надзор над притвореницима.
Одело и обућа
Члан 20.
Притвореник носи своје одело и обућу, ако то не би било од штете за успешно вођење поступка.
Ако притвореник нема своје одело и обућу, завод ће му их обезбедити, према климатским условима и годишњем добу.
Постељина
Члан 21. 
При ступању у одељење притвора притвореник се задужује са чистом постељином.
Постељина се састоји од: душека, јастука, јастучнице, чаршава, ћебади и навлаке за ћебе.
Постељина притвореника се мења два пута месечно, по потреби и чешће.
Притвореник се може служити својим постељним стварима које чине јастучница, чаршав и навлака за ћебе. 
Одржавање личне хигијене
Члан 22.
Притвореник, у складу са Законом, одржава личну хигијену, хигијену одеће и просторија у којима борави.
Ако притвореник није у стању да одржава хигијену из става 1. овог члана, завод му пружа одговарајућу помоћ. 
Притворенику се омогућава купање и топла вода за купање најмање три пута недељно, а радно ангажованом свакодневно, у условима којима се обезбеђује његова приватност. Просторија за купање мора бити одговарајуће опремљена и загрејана.
Притвореник се брије најмање два пута недељно, а шишање се обезбеђује једном месечно.
Ако притвореник на фотографији из личне исправе има браду и бркове, односно дужу косу, мора уредно да их одржава. 
У случају става 5. овог члана, ношење браде и бркова, односно дуже косе, може се привремено ограничити из безбедносних или хигијенских разлога, док ти разлози постоје. 
Притворенику који нема новчаних средстава, а не располаже стварима за личну хигијену, завод ће обезбедити најпотребније ствари.
Притворенику се може омогућити да своју одећу опере у перионици завода.
Одржавање хигијене притворене жене
Члан 23.
Притвореној жени ће се уз поштовање њене приватности омогућити чешће коришћење топле воде, тоалета и ставиће јој се на располагање потребан хигијенски прибор.
Здравствена заштита
Члан 24.
Завод обезбеђује притвореном све потребне услове за остваривање здравствене заштите. 
Завод има посебну просторију за обављање здравствених прегледа и посебну болесничку собу. Просторија и соба су довољно простране, осветљене природним и вештачким светлом, проветрене, чисте, загрејане и опремљене одговарајућим санитарним уређајима са хладном и топлом водом, и орманом за смештај лекова.
Орман за смештај лекова у сваком тренутку садржи довољну количину одговарајућих и употребљивих лекова.
Болесничка соба има одговарајући број кревета и ноћних сточића.
Када је лечење организовано у заводу, о појединим питањима која се односе на начин живота и рада притворених одлучује управник завода, по предлогу лекара. 
Лечење притвореника уз његов пристанак
Члан 25.
Лечење притвореника се спроводи уз његов пристанак.
Присилно храњење притвореника није дозвољено.
Изузетно, ако притвореник одбијањем лечења или хране озбиљно угрози своје здравље или живот примениће се медицинске мере које одреди лекар.
Здравствени преглед притвореног и медицинска документација
Члан 26.
Здравствени преглед се обавља појединачно и само у присуству здравственог радника, осим ако здравствени радник друкчије не затражи.
Подаци до којих се дошло на основу прегледа уносе се у протокол и здравствени картон притвореног.
Медицинска документација коју је притвореник донео са собом у завод, као и копија документације о здравственом стању која се формира у заводу, доставља се другом заводу у случају премештаја или упућивања на извршење казне.
На захтев притвореног и о његовом трошку, завод ће му обезбедити копију документације о здравственом стању. 
Давање информација о здравственом стању притвореника
Члан 27.
Притвореник има право да буде упознат са налазима о његовом здравственом стању и садржином његовог здравственог картона, у складу са прописима који уређују здравствену заштиту.
Члан породице или друго лице које притвореник одреди може добити информацију о здравственом стању притвореног од лекара, у складу са прописима који уређују здравствену заштиту. 
Придржавање мера здравствене заштите
Члан 28.
Притвореник предузима неопходне мере у циљу заштите здравља и хигијене и придржава се упутстава лекара о спровођењу лечења и спречавању заразних болести.
Прописивање терапије
Члан 29.
Лекар прописује терапију и организује начин њеног издавања, давања и евидентирања.
Лекар прописује које лекове притвореник може имати код себе.
Набавка лекова и ортопедских помагала
Члан 30.
По одобрењу лекара завода, притвореник може да набавља витамине, лекове и ортопедска помагала о свом трошку или да их прима од чланова породице или блиских лица. 
Чување података о здравственом стању притвореника
Члан 31.
Здравствени радник, као професионалну тајну, чува све податке до којих дође током прегледа и лечења притвореника, осим у случају када је ослобођен обавезе чувања професионалне тајне на основу посебног прописа. 
Јављање на лекарски преглед
Члан 32.
Притвореник се за лекарски преглед може јавити сваког дана надлежном запосленом из службе за обезбеђење, који га у његовом присуству уписује у књигу лекарских прегледа и спроводи до лекара, у складу са радним временом службе за здравствену заштиту, а најкасније првог наредног радног дана.
Приликом пријављивања, притвореник није дужан да наводи разлоге за лекарски преглед.
У хитним случајевима, свако службено лице завода је обавезно да затражи правовремено пружање стручне лекарске помоћи притвореном. 
Ако се притворенику у заводу не може пружити одговарајућа здравствена заштита, притвореник се упућује у Специјалну затворску болницу или се по налогу суда који је одредио притвор изводи из завода и спроводи у одговарајућу здравствену установу. 
Кад је притворенику неопходно указати хитну медицинску помоћ, у складу са Законом, притвореник се може извести из завода и спровести у здравствену установу о чему се обавештава надлежни суд. 
Редовно радно време службе за здравствену заштиту завода одређује се у складу са условима живота и рада притвореника у заводу.
Притвореник мора бити обавештен о редовном радном времену службе за здравствену заштиту. 
Лечење зуба
Члан 33.
Притворенику се мора омогућити здравствена заштита из области стоматологије. 
Стоматолошке услуге може пружати само доктор стоматологије.
Здравствену заштиту из области стоматологије завод обезбеђује у складу са општим прописима који уређују здравствену заштиту.
Завод који има стоматолошку амбуланту обезбеђује одговарајућу опрему, прибор и материјал за лечење, поправку и вађење зуба.
Могућност избора лекара
Члан 34.
По одобрењу органа који води поступак и под његовим надзором или под надзором лица које он одреди, притвореника може на сопствени захтев и трошак да прегледа лекар кога он изабере. У том случају, притвореника ће претходно прегледати заводски лекар.
Овај преглед врши се, по правилу, у просторијама завода. Прегледу може присуствовати и заводски лекар.
Исхрана
Члан 35.
Притвореном се обезбеђују три оброка дневно (доручак, ручак и вечера) који се дају у правилним размацима са одговарајуће припремљеном, послуженом и разноврсном храном. 
Најмање два пута недељно притвореном се обезбеђује свеже воће и поврће у складу са годишњим добом. Послужени оброци морају задовољавати хигијенске стандарде. 
Притвореном се обезбеђује исхрана водећи рачуна о његовим верским уверењима, а према могућностима завода.
Садржај исхране притвореном утврђује се недељно јеловником. Јеловник саставља кувар, уз прибављено мишљење лекара, а одобрава га управник завода. 
Јеловник се објављује најкасније последњег дана у недељи за наредну недељу.
Објављени јеловник се може из оправданих разлога изменити, с тим што се измене објављују дан раније.
Обезбеђивање прибора за јело
Члан 36.
Притворенику се обезбеђује прибор за јело, и то: кашика, посуда за храну и чаша за воду.
Одбијање хране
Члан 37.
Ако притвореник одбија да прими храну због штрајка глађу, о томе се одмах обавештава управник завода, орган који води поступак и судија који врши надзор над притвореницима. 
Исхрана о трошку притвореника
Члан 38.
Притвореник може да се храни о свом трошку, а завод ће му то омогућити.
Храна која се доноси притворенику о његовом трошку прима се једном дневно у количини која одговара његовим дневним потребама, у време које одреди управник завода.
Храна мора бити тако припремљена да се може лако прегледати; месо мора бити без костију и у ситним комадима, а хлеб исечен у танким комадима који се визуелно могу лако преконтролисати.
Посуда у којој се јело доноси треба да буде провидна, отпорна на лом и подесна за лако ношење.
У случају спора која је количина и врста хране потребна, управник завода консултоваће лекара и донети одлуку.
У просторијама завода притвореник не може да држи храну у количини већој од пет килограма.
Кантина
Члан 39.
Притворенику се омогућава да о свом трошку, радним даном, два пута недељно, може из продавнице – кантине завода набављати прехрамбене и друге ствари за личну употребу. Радно време кантине и цене у кантини морају бити одређени и истакнути.
Приликом снабдевања кантине уважавају се оправдани захтеви притвореника. Ако у кантини завода није могуће обезбедити одговарајуће ствари, завод обезбеђује набавку ствари на други одговарајући начин. 
Садржај пакета
Члан 40.
Притвореник може примити два пакета месечно чија појединачна тежина не може бити већа од десет килограма. 
Пакет може садржати:
1) ствари за личну хигијену;
2) некварљиве прехрамбене производе;
3) печено, кувано или пржено месо без костију и без додатака;
4) качкаваљ у кришкама;
5) поврће које није подложно кварењу;
6) воће које није коштуњаво;
7) кекс без фила;
8) инстант кафу.
Намирнице које се пакетом упућују не смеју бити лако кварљиве, подложне оштећењу и не могу бити у оригиналном фабричком паковању (конзерве, тетрапак, цигарете и друго).
Храна, пластично посуђе и други предмети који се непосредно или поштом достављају притворенику морају бити, у присуству притвореника, прегледани пре њихове предаје.
Пакет може садржати књиге, новине и друге ствари које одговарају редовним потребама притвореника, ако то не би било од штете за успешно вођење поступка.
Доносилац пакета прилаже листу садржаја пакета.
Ако се у пакету налазе ствари које притворени не може поседовати, оне ће се издвојити. Издвојене ствари ће се о трошку притвореног вратити пошиљаоцу или предати посетиоцу.
Лако кварљиве ствари се уништавају у присуству притвореног.
Ако тежина пакета прелази десет килограма, притворени ће у присуству службеног лица издвојити ствари које прелазе дозвољену тежину. Ове ствари се враћају пошиљаоцу или се предају посетиоцу о трошку притвореника.
Изузетно, у оправданим случајевима, управник завода или лице које он овласти може да дозволи пријем ствари притвореном преко дозвољене тежине.
Остале ствари које притвореник не може да прима у пакету
Члан 41.
Притвореник не може у пакету примати витамине, стероиде и друге додатке исхрани, лекове и ортопедска помагала.
Притвореник не може у пакету примати од одевних предмета: шалове, кравате, панталоне са трегерима, ципеле са металним деловима, кломпе, дугачке пешкире, као и друге предмете који се могу злоупотребити.
Начин пријема пакета
Члан 42.
За пријем ствари упућених притворенику управник завода одредиће најмање један дан у недељи ако ове предмете доносе лица из места у којем се налази завод. Ако предмете доносе лица из других места може се дозволити пријем и другог дана, а ствари упућене поштом примају се сваког дана.
Ако се приликом прегледа нађу ствари које су подобне за самоповређивање, напад или бекство или ствари које се не могу уручити притворенику, ове ствари ће се привремено одузети, обавестити о томе орган који води поступак и поступиће се по његовој одлуци.
Алкохол, психоактивне супстанце и цигарете
Члан 43.
Притвореницима је забрањено да поседују и уживају алкохолна пића и психоактивне супстанце.
Пушење дувана се уређује у складу са законом који уређује заштиту становништва од изложености дуванском диму. 
Рад притвореника
Члан 44.
По одобрењу органа који води поступак, а уз сагласност управника завода, притвореник се на свој захтев може упослити да ради на пословима у кругу завода који одговарају његовим психичким и физичким својствима, под условом да то није штетно за вођење поступка.
Боравак ван затворених просторија
Члан 45.
Притворенику ће се обезбедити кретање на свежем ваздуху у трајању од најмање два часа дневно, у складу са законом.
За време боравка на свежем ваздуху притвореници могу да се шетају, вежбају или седе у одређеном заводском простору – шеталишту. 
Ако истовремено излазе на шетњу притвореници из различитих просторија, не смеју бити заједно притвореници који су учествовали у извршењу истог кривичног дела, нити мушка и женска лица, као ни притвореници чија би заједничка шетња могла бити штетна за успешно вођење поступка.
Приликом боравка на свежем ваздуху притвореници се крећу слободно, могу да разговарају и пуше. 
По оцени управника завода, ако то интереси безбедности захтевају, притвореници се могу изводити и појединачно.
Слободно време притвореника
Члан 46.
У слободно време притворенику ће се омогућити учење, припремање испита, читање књига и других штампаних ствари које може имати код себе, писање писама и поднесака, као и играње шаха са другим притвореницима или других друштвених игара, осим хазардних.
Посете притвореницима
Члан 47.
По одобрењу органа који води поступак притворенике могу посећивати блиски сродници. 
Једном дато одобрење важи до његовог опозивања. Одобрење опозива орган који води поступак и о томе обавештава завод. 
По захтеву притвореника, а по одобрењу органа који води поступак, могу га посећивати и друга лица.
Управник завода ће у споразуму са судијом који врши надзор над притвореницима одредити најмање један дан у недељи, као и време у том дану када ће се обављати посете притвореницима.
Посета притвореницима се обавља у просторији за посете под надзором судије за претходни поступак или лица које он одреди, а после подигнуте оптужнице под надзором председника већа или лица које он одреди.
Посета притворенику траје један час.
Број посета
Члан 48.
По одобрењу судије за претходни поступак и под његовим надзором или надзором лица које он одреди, а после подигнуте оптужнице по одобрењу председника већа и под његовим надзором или надзором лица које он одреди, притвореник може имати најмање три посете месечно. 
Највише три пунолетна лица могу посетити притвореника током једне посете. 
Ограничење из става 2. овог члана не односи се на малолетна лица.
Врста посете – отворена и затворена посета
Члан 49.
Орган који води поступак може одобрити отворену или затворену посету. 
Отворена посета подразумева контакт са посетиоцем без физичких препрека, под надзором службеног лица.
Затворена посета подразумева контакт са посетиоцем преко стаклене преграде, директно или преко телефона, под надзором овлашћеног службеног лица. 
Претрес посетиоца
Члан 50.
Посетиоцу се утврђује идентитет и уписује се у књигу посета.
Посетилац се претреса пре уласка у просторију за посету. Лични претрес обавља овлашћено службено лице истог пола као и посетилац, на начин којим се поштује достојанство и чувају личне ствари посетиоца.
Ако посетилац не пристане на претрес, посета се неће омогућити.
Ако посетилац или притвореник својом радњом или стањем угрожава ред или безбедност, управник завода или лице које он овласти, може ускратити или прекинути посету. 
Ако посетилац покуша да унесе недозвољене предмете или ствари посета ће се прекинути или се неће дозволити. 
Ствари пронађене приликом претреса за које постоји вероватноћа да су у вези са неким кривичним делом, одузимају се од посетиоца и о томе се одмах обавештава подручни орган полиције. О привремено одузетим стварима сачињава се записник.
Прекид посете
Члан 51.
Лице које надзире разговор у заводу може да прекине посету ако притвореник или посетилац користи посету на начин који би могао бити од штете за успешно вођење поступка или ако се недисциплиновано и непристојно понашају.
О разлозима прекида посете обавестиће се управник завода који о томе обавештава орган који води поступак.
Посете браниоца
Члан 52.
Бранилац посећује притвореника у радно време.
Посета се обавља у просторији без физичких препрека, која је погодна за остваривање права притвореника на посету браниоца.
Посета браниоца се надзире само гледањем, а не и слушањем, у складу са законом.
Посета браниоца уноси се у одговарајућу евиденцију посета.
Верски обред и посета свештеног лица
Члан 53.
Верски обреди обављају се у посебним, прикладним просторијама завода.
Притворенике посећује свештено лице, односно други верски службеник кога споразумно одреде верска заједница и управник завода.
Дописивање
Члан 54.
Притвореник се може дописивати, у складу са законом, са лицем ван завода са знањем и под надзором органа који води поступак. Све писмене пошиљке које притвореник шаље или прима, завод ће пре слања или уручења предати органу који води поступак и даље ће поступати по његовој одлуци.
Писмене пошиљке које су упућене међународним судовима, овлашћеним међународним организацијама јавно правног карактера и Заштитнику грађана достављају се директно овим институцијама у затвореној коверти. 
Притворенику се предаје потврда о предатој писменој пошиљци, која садржи име и презиме пошиљаоца, датум пријема и број под којим је заведена. 
Притворенику ће се омогућити да о свом трошку набавља средства за дописивање, а ако притвореник нема новчаних средстава завод ће му омогућити да се јави породици или најближој родбини.
Дописивање са браниоцем
Члан 55.
Притвореник има право на поверљиво и неометано дописивање са браниоцем. 
Остваривање права притвореника
Члан 56.
Притвореник се може обратити, ради остваривања својих права, службеним лицима завода и управнику завода на усменом рапорту или писменим поднеском.
Притвореник се може обратити притужбом судији за извршење и жалити на одлуку судије за извршење, у складу са Законом.
Притворенику се никада не може забранити одашиљање жалби, притужби, поднесака и молби.
Предаја поднеска
Члан 57.
Поднесак притвореник подноси у три примерка, од којих се један упућује управнику завода, један остаје код притвореног, а један се улаже у лични лист притвореног.
Притворенику се предаје потврда о предатом поднеску, која садржи име и презиме подносиоца, датум пријема и број под којим је заведен. 
Поверљив разговор са управником завода
Члан 58.
Притвореник који захтева да се непосредно обрати управнику завода и да са њим усмено разговара, писмени захтев доставиће преко посебног сандучета.
Управник завода ће обавити разговор са притвореником. Уколико наведени разлози немају поверљив карактер упутиће га на Законом и овим правилником прописан начин остваривања и заштите права.
Судска заштита
Члан 59.
Ако притвореник сматра да му је неко право повређено током извршавања мере притвора у заводу има право, у складу са Законом, да усмено на записник или писмено поднесе притужбу судији за извршење кривичних санкција.
Писмена притужба упућује се надлежном органу истог дана, а најкасније наредног радног дана у затвореној коверти. Притворенику се предаје потврда о предатој писменој притужби, која садржи име и презиме подносиоца, датум пријема и број под којим је заведена. 
Притвореник има право, у складу са Законом, да поднесе притужбу у року од три месеца од дана настанка повреде права, а изузетно у року од шест месеци ако је постојала објективна спреченост. 
Подношење притужбе Заштитнику грађана
Члан 60.
Притвореник може поднети притужбу Заштитнику грађана, у складу са законом.
Притвореник подноси притужбу у запечаћеној коверти. Завод обезбеђује довољан број коверата за притворенике, у складу са законом.
Притворенику се предаје потврда о предатој писменој притужби, која садржи име и презиме пошиљаоца, датум пријема и број под којим је заведена. 
Заштита у случају подношења поднеска
Члан 61.
Подношење поднесака, притужбе или жалбе не повлачи одговорност притвореника и он због тога не може бити изложен било каквом кажњавању, малтретирању или узнемиравању.
Пријем новчаних пошиљки
Члан 62.
Притвореник може да прима новац путем поште или приликом посете. Новац који притвореник прима, у складу са Законом, депонује се на новчани депозит.
Притвореник троши новац из свог депозита за набавку хране и других дозвољених ствари само за личну употребу. Притвореник може узимати новац из депозита у готовини по одобрењу органа који води поступак, и то: за издржавање породице, за трошкове одбране или у другим оправданим случајевима.
Ословљавање 
Члан 63.
Притвореници су обавезни да се пристојно понашају према запосленима у заводу и лицима која посећују завод.
При сусрету са запосленима у заводу и другим лицима притвореник је обавезан да их у стојећем ставу поздрави одговарајућим поздравом према добу дана.
Када лежи болестан, као и за време оброка, притвореник није обавезан да отпоздрави у стојећем ставу.
Притвореник се приликом обраћања представља личним именом и запослене у заводу ословљава звањем које имају у служби.
Запослени у заводу притвореника ословљавају личним именом, обавезни су да се пристојно понашају према притворенику и да отпоздраве на његов поздрав.
Притвореници и запослени у заводу међусобно се ословљавају са: „Ви”.
Распоред дневних активности 
Члан 64.
Устајање, лична хигијена, спремање просторија, доручак и припреме за посао, ако притвореник ради, обављају се као дневне активности у периоду од 7,00 до 8,00 часова.
Ручак притвореници обављају у периоду од 13,00 до 15,00 часова, а вечеру од 18,00 до 19,00 часова.
Повечерје и спавање траје од 23,00 до 7,00 часова.
На знак повечерја гаси се светло.
Праћење ТВ програма и устајање
Члан 65.
Управник завода или лице које он за то овласти може дозволити праћење ТВ програма и после знака повечерја.
Недељом и нерадним данима знак за устајање даје се један час касније.
На дати знак за устајање нису у обавези да устају притвореници који се налазе на лекарској поштеди.
Одржавање реда и дисциплине 
Члан 66.
Притвореници морају да се у току трајања притвора понашају у складу са наредбама и упутствима управника завода.
Кад притвореник повреди пропис о кућном реду завода или учини други дисциплински преступ прописан Законом, завод одмах о томе обавештава суд пред којим се води поступак, у складу са Законом.
Забрана контакта између притвореника у различитим просторијама
Члан 67.
Између притвореника смештених у разним просторијама завода забрањено је дописивање, разговор или успостављање контакта на било који начин.
Притвореници смештени у различитим просторијама не смеју једни другима давати дневне листове, књиге, друге штампане ствари нити било које друге предмете.
Бекство
Члан 68.
У случају бекства притвореника, управник завода, у циљу предузимања трагања, најхитније о томе обавештава полицију, Управу за извршење кривичних санкција, орган који води поступак и судију за извршење кривичних санкција.
Управник завода ће предузети потребне мере, укључујући и испитивање осталих лица лишених слободе, ради утврђивања узрока, начина и последица бекства притвореника и евентуалних саучесника.
Извођење више притвореника
Члан 69.
У случају извођења више лица налог за извођење се доставља за сваког притвореника посебно.
Спровођење притвореника
Члан 70.
Приликом спровођења предузимају се потребне мере обезбеђења. Млађи малолетник не може бити никад везан.
Спровођење се врши, по правилу, у посебно за то намењеном превозном средству.
Спровођење душевно оболелих лица у здравствену установу врши се уз присуство здравственог радника, обавезно возилом за превоз притвореника или возилом хитне помоћи.
Привођење притвореника
Члан 71.
Ако је наређено да се притвореник приведе органу који води поступак, привођење врше припадници службе за обезбеђење, а орган који води поступак потврђује на самом налогу да је извршено привођење. Налог се чува у архиви завода.
Упућивање притвореника
Члан 72.
Када се притвореник упућује на извршење казне затвора или премешта у други завод, с њим се истовремено достављају и његове ствари чуване у заводу, као и копија његовог здравственог картона са документацијом.
Завод који преузима притвореника издаје потврду о дану и часу пријема притвореника и потврђује пријем његових ствари, а потврда се чува у архиви завода у који је притвореник упућен.
Смрт притвореника
Члан 73.
У случају смрти притвореника завод, у складу са Законом, одмах обавештава полицију, јавног тужиоца, његовог брачног друга, децу и усвојеника, а ако их притвореник нема, његове родитеље, усвојиоца, брата или сестру, односно даље сроднике.
О смрти притвореника, у складу са Законом, обавештава се и суд пред којим се води поступак, судија за извршење који врши надзор над притвореницима и матичар.
Управник завода предузима мере да се сачувају трагови и предмети нађени на лицу места који су у вези са смртним случајем притвореника.
Отпуштање притвореника
Члан 74.
Пре отпуштања потребно је извршити идентификацију притвореника.
Пре отпуштања из завода притвореника, у складу са Законом, прегледа лекар. Лекарски налаз се уноси у здравствени картон притвореника.
Предаја ствари приликом отпуста
Члан 75.
Приликом отпуштања притворенику се предају све његове ствари које су се налазиле на чувању, као и неутрошени новац који је чуван као његов депозит, а на захтев притвореника и копија његове медицинске документације.
Предају и пријем ствари и новца из става 1. овог члана, писмено потврђује службено лице које врши предају и притвореник који ствари и новац прима.
Приликом отпуштања, притвореник предаје све ствари са којима се задужио током боравка у заводу.
Надзор и контрола
Члан 76.
Управник завода обезбедиће услове за несметани надзор и контролу судији који врши надзор над притвореницима, Заштитнику грађана, Комисији за контролу извршења кривичних санкција коју је образовала Народна скупштина и националном механизму за превенцију тортуре, у складу са законом. 
Представници институција и органа из става 1. овог члана могу да разговарају са притвореницима без присуства службених лица у заводу, са службеним лицима у заводу, да обиђу све просторије у заводу и да остваре увид у документацију неопходну за обављање контроле и надзора, у складу са законом. 
IV. ЗАВРШНЕ ОДРЕДБЕ
Престанак важења ранијег правилника
Члан 77.
Даном ступања на снагу овог правилника престаје да важи Правилник о кућном реду за примену мере притвора („Службени гласник РС”, број 35/99).
Ступање на снагу
Члан 78.
Овај правилник ступа на снагу осмог дана од дана објављивања у „Службеном гласнику Републике Србије”. 
 
Број 110-00-6/2013-05 
У Београду, 1. децембра 2014. године
Министар,
Никола Селаковић, с.р.