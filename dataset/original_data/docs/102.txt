Редакцијски пречишћен текст
 
 
На основу члана 31. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11 и 68/12 – УС) и члана 37. Закона о министарствима („Службени гласник РС”, број 72/12),
Влада доноси
 
УРЕДБУ
о Канцеларији за Косово и Метохију

"Службени гласник РС", бр. 
75 од 2. августа 2012,
	123 од 28. децембра 2012, 100 од 18. новембра 2013.
 
Садржина Уредбе
Члан 1.
Овом уредбом оснива се Канцеларија за Косово и Метохију (у даљем тексту: Канцеларија) и одређује њен делокруг, уређење и друга питања значајна за њен рад.
Канцеларија је служба Владе.
Делокруг Канцеларије
Члан 2.
Канцеларија врши стручне послове за потребе Владе и надлежних министарстава који се односе на: функционисање институција Републике Србије на територији Косова и Метохије; образовање, здравство, социјалну политику, културу, инфраструктуру, систем локалне самоуправе и телекомуникације у српским подручјима Косова и Метохије; деловање Српске православне цркве на територији Косова и Метохије; обнову и заштиту духовног и културног наслеђа; финансијску, правну, техничку и кадровску помоћ у свим областима значајним за Србе и друге неалбанске заједнице на територији Косова и Метохије; сарадњу с Комесаријатом за избеглице у делу који се односи на интерно расељена лица са Косова и Метохије; сарадњу с цивилном и војном мисијом Уједињених нација на Косову и Метохији (УНМИК и КФОР) на основу Резолуције Савета безбедности број 1244.
Канцеларија обавља стручне и оперативне послове у преговарачком 
	процесу са Привременим институцијама самоуправе у Приштини који се односе 
	на: спровођење постигнутих договора у процесу дијалога и преговора; припрему 
	предлога аката Владе; спровођење и праћење спровођења аката Владе; 
	координацију са органима и организацијама у вези са процесом преговора и у 
	спровођењу донетих аката Владе, као и друге послове.*
 
*Службени гласник РС, 
	број 100/2013
 
Директор Канцеларије
Члан 3.
Канцеларијом руководи директор Канцеларије, кога поставља Влада на пет година, на предлог председника Владе.
Директор Канцеларије одговоран је Влади и председнику Владе. 
Директор Канцеларије је државни службеник на положају.
Заменик директора Канцеларије
Члан 4.
Директор Канцеларије има три заменика, које сам предлаже, а које 
	поставља Влада на пет година.*
Заменик директора Канцеларије помаже директору Канцеларије у оквиру овлашћења која му он одреди и замењује га ако је одсутан или спречен.
Заменик директора Канцеларије је државни службеник на положају.
 
*Службени гласник РС, број 
	100/2013
 
Помоћници директора Канцеларије
Члан 5.
Директор Канцеларије има помоћнике, које сам предлаже, а које поставља Влада на пет година.
Помоћник директора Канцеларије руководи заокруженом облашћу рада Канцеларије за коју се образује сектор.
	Један од помоћника директора Канцеларије врши послове официра за везу при 
	мисији Европске уније у Приштини.*
Помоћник директора Канцеларије је државни службеник на положају.
 
*Службени гласник РС, број 
	100/2013
 
Рок за доношење правилника
Члан 6.
Директор Канцеларије донеће правилник о унутрашњем уређењу и систематизацији радних места у Канцеларији у року од 30 дана од дана ступања на снагу ове уредбе.
Обезбеђивање средстава
Члан 7.
Средства за почетак рада и обављање послова Канцеларије, укључујући и средства за извршавање обавеза Министарства за Косово и Метохију насталих до дана престанка рада тог министарства, обезбеђују се из текуће буџетске резерве.
Средства текуће буџетске резерве из става 1. овог члана јесу расположива средства која су обезбеђена Законом о буџету Републике Србије за 2012. годину („Службени гласник РС”, број 101/11) у оквиру раздела Министарства за Косово и Метохију, која су, у складу са законом, пренета у текућу буџетску резерву.
До одређивања министарства које ће управљати Буџетским фондом за Косово и Метохију утврђеним Законом о буџету Републике Србије за 2012. годину („Службени гласник РС”, број 101/11) у оквиру раздела Министарства за Косово и Метохију, расположива средства тог фонда привремено ће се евидентирати у оквиру средстава Канцеларије, а о њиховом коришћењу одлучиваће директор Канцеларије сагласно циљевима због којих је тај буџетски фонд основан.
Ступање на снагу
Члан 8.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-4804/2012
У Београду, 2. августа 2012. године
Председник,
Ивица Дачић, 
	с.р.