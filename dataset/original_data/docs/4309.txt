На основу чл. 11, 12. и 141. Закона о привредним друштвима („Службени гласник РС”, бр. 36/11 и 99/11) и члана 43. став 1. Закона о Влади („Службени гласник РС”, бр. 55/05, 70/05 – исправка, 101/07, 65/08, 16/11, 68/12 – УС и 72/12),
Влада доноси
 
ОДЛУКУ
о изменама и допунама Одлуке о оснивању Предузећа за спорт, рекреацију, рехабилитацију и бизнис „Еко зона Ада Хуја” Београд

	"Службени гласник РС", број 61 од 12. јула 2013.
 
I. ОСНОВНЕ ОДРЕДБЕ
Члан 1.
Друштвено предузеће за спорт, рекреацију, рехабилитацију и бизнис „Еко зона Ада Хуја”, Београд, Рузвелтова 45, организује се као једночлано друштво с ограниченом одговорношћу (у даљем тексту: Друштво) и послује у складу са прописима којима се уређује правни положај привредних друштава. 
	
Оснивач Друштва је Република Србија за коју на основу законског овлашћења оснивачка права врши Влада, Београд, Немањина 11 (у даљем тексту: Оснивач).
Члан 2.
Решењем Привредног суда у Београду, Фи 4250/93 од 12. априла 1993. године у Регистар привредних субјеката уписано је Предузеће за спорт, рекреацију, рехабилитацију и бизнис „Еко зона Ада Хуја” у којем је као оснивач уписана општина Палилула.
Решењем Агенције за привредне регистре БД 34575/2005 од 11. јула 2005. године региструје се превођење друштва у Регистар привредних субјеката.
Друштвено предузеће за спорт, рекреацију, рехабилитацију и бизнис „Еко зона Ада Хуја”, Београд, Рузвелтова 45, уписано је у Регистар привредних субјеката код Агенције за привредне регистре, матични број: 06936458, ПИБ: 100246305.
На основу Закључка Владе 05 број 46-261/2013 од 24. јануара 2013. године, којим је утврђен удео државне својине од 100% у средствима која користи Друштвено предузеће за спорт, рекреацију, рехабилитацију и бизнис ДП „Еко зона Ада Хуја”, Београд, Рузвелтова 45, Републичка дирекција за имовину Републике Србије и предузеће ДП „Еко зона Ада Хуја”, закључили су Споразум о уделу државне својине у средствима које користи „Еко зона Ада Хуја” из Београда, 06 број 46-377/2010 од 22. фебруара 2013. године.
Члан 3.
Друштво послује средствима у државној својини.
Друштво има својство правног лица.
Друштво у правном промету са трећим лицима има сва овлашћења и иступа у своје име и за свој рачун.
II. ПОСЛОВНО ИМЕ, СЕДИШТЕ И ДЕЛАТНОСТ ДРУШТВА 
Члан 4.
Друштво послује под следећим пословним именом: Привредно друштво за спорт, рекреацију, рехабилитацију и бизнис „Еко зона Ада Хуја” д.о.о., Београд. Скраћено пословно име друштва гласи „Еко зона Ада Хуја” д.о.о.
Члан 5.
Седиште Друштва је у Београду, Улица Рузвелтова број 45.
Члан 6.
Претежна делатност којом се Друштво бави је: 6820 – изнајмљивање властитих или изнајмљених некретнина и управљање њима.
Поред претежне делатности Друштво може обављати и све друге делатности, укључујући делатност спољнотрговинског промета и услуге у спољнотрговинском промету, у складу са законом и овом одлуком.
III. ПЕЧАТ И ШТАМБИЉ ДРУШТВА
Члан 7.
Друштво има печат округлог облика пречника 30 mm, на коме је исписано пословно име и седиште Друштва на српском језику, ћириличким писмом.
Излазни штамбиљ Друштва је правоугаоног облика, димензије 55 x 30 mm, на коме је исписано пословно име и седиште Друштва на српском језику, ћириличким писмом.
Улазни штамбиљ Друштва је правоугаоног облика, димензије 65 x 30 mm, на коме је исписано пословно име и седиште Друштва на српском језику, ћириличким писмом.
Директор Друштва доноси одлуку којом се утврђује начин употребе и чувања печата и штамбиља Друштва. 
	
IV. ОСНОВНИ КАПИТАЛ ДРУШТВА 
Члан 8.
Укупан уписани новчани капитал Друштва износи: 2.264.000,00 динара. 
Укупан уплаћени новчани капитал Друштва износи: 2.264.000,00 динара.
Средства за рад Друштва чине покретне ствари, опрема, новчана средстава и права која Друштво има на дан закључења Споразума о уделу државне својине у средствима која користи Друштвено предузеће за спорт, рекреацију, рехабилитацију и бизнис „Еко зона Ада Хуја”, Београд.
V. РАСПОДЕЛА ДОБИТИ
Члан 9.
Добит Друштва утврђује се и распоређује у складу са законом.
VI. УПРАВЉАЊЕ ДРУШТВОМ И ОРГАНИ ДРУШТВА 
Члан 10.
Управљање Друштвом је једнодомно.
Органи друштва су: Скупштина Друштва и директор.
VII. СКУПШТИНА ДРУШТВА
Члан 11.
Овлашћење Скупштине Друштва врши Оснивач, преко овлашћених представника.
Одлуку о именовању и разрешењу председника и чланова Скупштине Друштва доноси Оснивач. 
	
Члан 12.
Скупштина Друштва одлучује о:
1) усвајању финансијских извештаја, као и извештаја ревизора ако су финансијски извештаји били предмет ревизије;
2) усвајању годишњег програма рада и пословања Друштва;
3) именовању ревизора и утврђивању накнаде за његов рад;
4) повећању или смањењу основног капитала Друштва;
5) промени основне делатности;
6) именовању и разрешењу директора и утврђивању накнаде за његов рад;
7) статусним променама, променама правне форме и престанку Друштва;
8) промени пословног имена и седишта Друштва;
9) давању сагласности на правне послове директора Друштва и других лица повезаних са Друштвом;
10) давању сагласности на стицање, продају, давање у закуп, залагање или друго располагање имовином велике вредности, у складу са законом којим се уређује правни положај привредних друштава;
11) изменама оснивачког акта;
12) образовању – формирању огранка Друштва и давању пословног пуномоћја огранцима;
13) давању сагласности на организацију и систематизацију послова Друштва;
14) расподели добити;
15) врши друге послове и oдлучује о другим питањима из делокруга Скупштине Друштва у складу са законом и овом одлуком.
Одлуке из тач. 2), 4), 7), 11) и 14) овог члана, Скупштина Друштва доноси уз сагласност Оснивача.
VIII. ДИРЕКТОР
Члан 13.
Друштво има једног директора којег бира и разрешава Скупштина Друштва.
Директор је у радном односу у Друштву са пуним радним временом.
Члан 14.
Директор заступа Друштво неограничено у свим пословима.
Директор може у оквиру својих овлашћења дати другом лицу писано пуномоћје за заступање Друштва.
Члан 15.
Директор:
1) утврђује пословну стратегију и пословне циљеве Друштва;
2) организује и води пословање Друштва и одређује унутрашњу организацију Друштва;
3) стара се о законитoсти рада и одговара за законитост рада Друштва;
4) предлаже доношење одлука из делокруга Скупштине Друштва и извршава одлуке Скупштине Друштва;
5) одлучује о правима, обавезама и одговорностима запослених у Друштву;
6) доноси акт о организацији и систематизацији послова и друге опште акте Друштва;
7) одговара за тачност пословних књига Друштва и финансијских извештаја Друштва;
8) даје предлог за сазивање седнице Скупштине Друштва и утврђује предлог дневног реда са предлозима одлука;
9) врши и друге послове и доноси одлуке у складу са законом и овом одлуком који нису у делокругу Скупштине Друштва. 
	
IX. УНУТРАШЊИ РЕВИЗОР ДРУШТВА
Члан 16.
Унутрашњи ревизор:
1) контролише веродостојност и комплетност финансијских извештаја Друштва;
2) контролише усклађеност пословања Друштва са законом, годишњим планом рада и пословања Друштва;
3) обавља и друге послове у складу са законом.
Члан 17.
Унутрашњи ревизор извештава Скупштину Друштва о:
1) веродостојности и потпуности финансијских извештаја Друштва;
2) основаности предлога за расподелу добити;
3) другим питањима од значаја за оцену законитoсти и целисходности поступања у спровођењу пословне политике и пословању Друштва.
Унутрашњи ревизор по питањима из тачке 1. овог члана подноси извештај најмање једанпут годишње приликом разматрања финансијског извештаја, а по потреби и у току године када то затражи Скупштина Друштва или Оснивач.
X. АКТИ И ДОКУМЕНТИ ДРУШТВА
Члан 18.
Акти Друштва су правилници и одлуке којима се на општи начин уређују одређена питања у Друштву.
Измене и допуне правилника и одлука врше се у писаној форми на начин и по поступку који су одређени за њихово доношење.
Законски заступник друштва је у обавези да након сваке измене оснивачког акта сачини пречишћени текст документа.
Друштво је у обавези да измене оснивачког акта, након сваке такве измене, региструје у складу са Законом о регистрацији.
Члан 19.
Друштво води пословне књиге, саставља и подноси рачуноводствене исправе и финансијске извештаје у складу са законом.
Члан 20.
Друштво је дужно да чува све акте и документе Друштва у складу са законом.
XI. ЗАШТИТА ЖИВОТНЕ СРЕДИНЕ
Члан 21.
Друштво је при обављању делатности, дужно да се стара о заштити животне средине, у складу са законом и другим прописима.
XII. ПРЕСТАНАК ДРУШТВА
Члан 22.
Друштво престаје да постоји брисањем из регистра привредних субјеката у случајевима и под условима прописаним законом.
XIII. ПРЕЛАЗНЕ И ЗАВРШНЕ ОДРЕДБЕ 
Члан 23.
Друштво ову одлуку и све измене и допуне ове одлуке региструје и објављује код Агенције за привредне регистре. 
	
Члан 24.
Запослени у Друштвеном предузећу за спорт, рекреацију, рехабилитацију и бизнис „Еко зона Ада Хуја”, Београд, Рузвелтова 45, настављају да раде у Друштву, а своја права и обавезе остварују у складу са законом и општим актима Друштва.
Члан 25.
До избора директора Друштва, дужност директора обављаће у својству вршиоца дужности директора Друштва, Игор Мојсиловић, ЈМБГ: 1701973710038, који ће извршити и судску оверу ове одлуке у складу са законом.
Члан 26.
Друштво ће све опште акте ускладити са овом одлуком у року од три месеца од дана регистрације ове одлуке у Регистру привредних субјеката код Агенције за привредне регистре.
Члан 27.
Ову одлуку објавити у „Службеном гласнику Републике Србије”. 
 
05 број 023-4047/2013-1
У Београду, 5. јула 2013. године
Влада
Председник,
Ивица Дачић, 
	с.р.