На основу члана 120. став 7. Закона о ванредним ситуацијама („Службени гласник РС”, бр. 111/09, 92/11 и 93/12), 
	
Министар унутрашњих послова доноси
 
ПРАВИЛНИК
о обучавању, наставним плановима и програмима и нормативима наставних средстава и опреме за обучавање припадника цивилне заштите

"Службени гласник РС", број 8 од 25. јануара 
	2013.
 
Члан 1.
Овим правилником уређује се начин обучавања, наставни планови и програми обуке и нормативи наставних средстава и опреме за обучавање припадника цивилне заштите.
Члан 2.
Курс је вид обуке којим се припадници цивилне заштите оспособљавају за задатке које извршава специјализована јединица цивилне заштите. 
	
Члан 3.
Семинар је вид обуке којим се припадници цивилне заштите оспособљавају за извршавање специфичних дужности у специјализованим јединицама цивилне заштите. 
	
Члан 4.
Тренинг је вид обуке који се организује у циљу обнове и увежбавања стечених знања и вештина појединаца или одређених делова специјализованих јединица цивилне заштите. 
	
Члан 5.
Вежбе специјализованих јединица цивилне заштите, организују се у циљу увежбавања јединица као целине и провере оспособљености јединица цивилне заштите за извршавање наменских задатака и увежбавање садејства са другим снагама и субјектима заштите и спасавања. 
	
Члан 6.
Пробне мобилизације, као вид обуке специјализованих јединица цивилне заштите, организују се у циљу увежбавања радњи и поступака предвиђених планом мобилизације и изводе се по утврђеном плану – уз одговарајуће претходне припреме, а, изузетно, ако је потрeбно проверити оспособљеност и приправност специјализоване јединице цивилне заштите, по наредби руководиоца надлежне службе, могу бити изведене и без претходних припрема.
Члан 7.
Обучавање припадника цивилне заштите планира се у петогодишњим циклусима.
Тренинзи специјализованих јединица цивилне заштите планирају се и изводе сваке године. Тренинг се може организовати и ванредно, по уоченој потреби, за кондицирање појединаца или одређених делова специјализованих јединица. Пре извођења вежбе припадника цивилне заштите организује се тренинг као припрема за вежбу.
Вежбе јединица цивилне заштите изводе се најмање једном у петогодишњем циклусу.
Пробне мобилизације специјализованих јединица цивилне заштите организују се најмање једном у петогодишњем циклусу. 
	
Уколико је специјализована јединица цивилне заштите у току године ангажована на спровођењу мера и задатака цивилне заштите, не позива се на планирану обуку, осим у случају да је током тог ангажовања исказана неспремност за обављање наменских задатака.
Организовање и спровођење свих видова обуке специјализованих јединица цивилне заштите и овлашћених и оспособљених правних лица за заштиту и спасавање у Републици Србији врши се на основу годишњег плана обучавања, који израђује Национални тренинг центар за заштиту и спасавање, и који садржи основне елементе за носиоце планирања и израду елабората, организацију, руковођење и реализацију задатака у току обуке.
Јединице локалне самоуправе планирају обучавање повереника, јединица опште намене и оспособљених правних лица од значаја за локалну самоуправу. 
	
Привредна друштва и друга правна лица планирају обучавање повереника и јединица цивилне заштите које образују.
Члан 8.
За реализацију семинара, тренинга, вежби и пробних мобилизација израђује се посебан елаборат, који одобрава руководилац надлежне службе. 
	
Елаборат за реализацију обуке кроз семинар или тренинг садржи следеће документа, и то: 
	
1) Решење за организовање семинара и тренинга; 
2) План реализације обуке, који садржи следеће делове, и то:
(1) опште и специфичне циљеве обуке, 
(2) наставне теме и наставна питања у вези са којима се врши обучавање, 
	
(3) број часова (теоријска и практична обука), 
(4) место и време извођења обуке, 
(5) списак извођача обуке, 
(6) списак полазника обуке и др., 
(7) мере безбедности и здравља на раду, 
(8) преглед наставних средстава за извођење обуке,
(9) преглед потребних финансијских средстава за извођење обуке; 
3) Евалуација и анализа изведене обуке.
Елаборат за реализацију вежбе садржи следећа документа, и то: 
1) Решење за извођење вежбе;
2) План реализације вежбе, који садржи, следеће делове, и то:
(1) план припрема за вежбу,
(2) наставне теме и наставна питања у вези са којима се врши обучавање,
(3) сценарио вежбе (листу главних догађаја и сцена), 
(4) план извођења вежбе,
(5) преглед руководства вежбе, тима за контролу извођења вежбе,
(6) преглед учесника у вежбе, 
(7) план размештаја учесника вежбе, 
(8) план информисања јавности о вежби, 
(9) план мера безбедности и здравља на раду,
(10) план телекомуникационо-информационог обезбеђења,
(11) план логистичке подршке вежбе,
(12) план финансијског обезбеђења;
3) Евалуација и анализа вежбе.
Елаборат за реализацију пробне мобилизације садржи следећа документа, и то: 
	
1) Решење за извођење пробне мобилизације;
2) План реализације пробне мобилизације, који садржи следеће делове, и то:
(1) план припрема за пробну мобилизацију,
(2) наставне теме и наставна питања у вези са којима се врши обучавање,
(3) план извођења пробне мобилизације,
(4) преглед руководства пробне мобилизације, тима за контролу извођења пробне мобилизације,
(5) преглед учесника у пробној мобилизацији, 
(6) план размештаја учесника, 
(7) план информисања јавности, 
(8) план мера безбедности и здравља на раду, 
(9) план телекомуникационо-информационог обезбеђења,
(10) план логистичке подршке,
(11) план финансијског обезбеђења;
3) Евалуација и анализа пробне мобилизације.
Извештај о реализованој обуци у складу са одобреним елаборатом подноси се у року од 15 дана од дана завршене обуке. 
	
Члан 9.
Наставним планом утврђује се област, теме и број часова обучавања припадника цивилне заштите, а програмом се разрађују конкретна наставна питања, по темама из наставног плана.
Наставни планови састоје се од општег и специјалистичког дела.
Општи део наставних планова је исти за све припаднике цивилне заштите.
Специјалистички део наставних планова за обуку припадника цивилне заштите разликује се по садржају и времену трајања, у зависности од задатака које ће припадници цивилне заштите обављати, односно од врсте јединице у којој су распоређени.
Обука припадника активне резерве у специјализованим јединицама цивилне заштите организује се у двоструком трајању у односу на фондове часова утврђене наставним плановима за обуку осталих припадника специјализованих јединица цивилне заштите.
Члан 10.
Наставни планови за обуку припадника цивилне заштите јесу:
1) Наставни план за обуку команди јединица за заштиту и спасавање; 
2) Наставни план за обуку специјализованих јединица за заштиту од пожара;
3) Наставни план за обуку специјализованих јединица за спасавање на води и под водом;
4) Наставни план курса за обуку специјализованих јединица за спасавање на неприступачним теренима;
5) Наставни план курса за обуку специјализованих јединица за пружање прве помоћи;
6) Наставни план за обуку специјализованих јединица за откривање и уништавање неексплодираних убојних средстава (у даљем тексту: јединица за НУС);
7) Наставни план за обуку специјализованих јединица за радиолошко-хемијско-билошку заштиту (у даљем тексту: јединица за РХБ заштиту);
8) Наставни план за обуку специјализованих јединица за спасавање из рушевина;
9) Наставни план за обуку специјализованих јединица за осматрање;
10) Наставни план за обуку специјализованих јединица за узбуњивање;
11) Наставни план за обуку специјализованих јединица за телекомуникације;
12) Наставни план за обуку специјализованих јединица за збрињавање;
13) Наставни план за обуку повереника цивилне заштите.
Наставни планови, програми и нормативи наставних средстава за организовање обука припадника цивилне заштите (Прилог 1) одштампани су уз овај правилник и чине његов саставни део.
Члан 11.
Курс за припаднике цивилне заштите састоји се од теоријског и практичног дела и изводи по групама, до 30 полазника, а у случају обуке целе јединица, у складу са формацијом јединице.
Члан 12.
Теоријски део обуке изводе предавачи – инструктори са стеченим високим образовањем на студијама првог (основне академске студије, основне струковне студије) или другог степена (дипломске академске студије – master, специјалистичке академске студије, специјалистичке струковне студије), односно на основним студијама у трајању од најмање три, односно четири године, и радним искуством од минимално три године на пословима заштите и спасавања или лица са одговарајућом лиценцом за извођење обуке у струци или области знања и вештина која одговара области из које се изводи обука. 
	
Практични део обуке изводе предавачи – инструктори са најмање средњом школском спремом, са минимално пет година рада у струци или лице са одговарајућом лиценцом за извођење обуке у струци или области знања и вештина која одговара области из које се изводи обука. 
	
Предавачи–инструктори могу бити полицијски службеници распоређени на радном месту тренера–инструктора, полицијски службеници распоређени на другим радним местима, као и стручњаци из предметне области обуке који нису запослени у министарству унутрашњих послова.
Члан 13.
Током извођења обуке, извођачи и полазници обуке дужни су да поступају у складу са прописима и општим актима из области безбедности и здрављa на раду, а нарочито да примењују мере превенције за спречавање настанка повреде или обољења и да користе лична заштитна средства прописана материјалном формацијом јединице цивилне заштите.
Члан 14.
Провера знања организује се након завршетка курса.
Ако полазник оправдано или неоправдано изостане са обуке више од 10% часова предвиђених наставним планом, није стекао услове за излазак на испит провере знања.
Члан 15.
Испити се полажу усмено и путем провере практичног рада. 
Испити се полажу пред испитном комисијом која се састоји од председника и два члана. 
	
Председника, чланове испитне комисије и њихове заменике именује руководилац надлежне службе.
Члан 16.
Током испита води се Записник о испиту припадника цивилне заштите који садржи: име и презиме полазника, састав чланова испитне комисије, датум полагања испита, испитна питања и оцену испитне комисије о успеху полазника и потпис председника и чланова испитне комисије.
Образац Записника о испиту припадника цивилне заштите (Образац 1) одштампан је уз овај правилник и чини његов саставни део.
Члан 17.
Полазник се на испиту оцењује се оценом „положио” или „није положио”.
Полазнику, кандидату за активну резерву поред оцене положио утврђује се и оцена успешности.
Члан 18.
Полазник који није положио испит, може поново полагати испит, најраније петнаест (15) дана, а најкасније шездесет (60) дана од дана претходног полагања. 
	
Полазник може полагати испит највише два пута.
Полазник који не положи испит у другом покушају, упућује се на поновну обуку, у целости.
Члан 19.
Полазнику који положи испит издаје се Уверење о завршеној обуци припадника цивилне заштите, (Образац 2) који је одштампан уз овај правилник и чини његов саставни део.
Члан 20.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 01-6294/12-7
У Београду, 21. јануара 2013. године
Министар,

Ивица Дачић, с.р.

	 

	 

	Листа прилога и образаца: 
	

	 

Прилог 1. - Наставни планови, програми и 
	нормативи наставних средстава за обуку припадника цивилне заштите
Образац 1 - Записник о испиту припадника цивилне 
	заштите

Образац 2 - Уверење о завршеној обуци припадника цивилне заштите