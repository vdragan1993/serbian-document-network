На основу члана 104. Закона о привредним друштвима („Службени гласник РС”, број 125/04), члана 38. Закона о професионалној рехабилитацији и запошљавању особа са инвалидитетом („Службени гласник РС”, број 36/09) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
    Влада доноси
 
 
ОДЛУКУ
о изменама и допунама оснивачког акта Друштвеног предузећа за професионално оспособљавање и запошљавање инвалидних лица „Пласт-Метал” Краљево
„Службени гласник РС“, број 29 од 2. маја 2010.
 
 
I. ОСНОВНЕ ОДРЕДБЕ
 
Члан 1. 
    Друштвено предузеће за професионално оспособљавање и запошљавање инвалидних лица „Пласт-Метал” Краљево, Доситејева бр. 5/2, организује се као једночлано друштво с ограниченом одговорношћу (у даљем тексту: Предузеће) и послује у складу са прописима којима се уређује правни положај привредних друштава и прописима којима се уређује рад и пословање предузећа за професионалну рехабилитацију и запошљавање особа са инвалидитетом.
 
Члан 2.
    Друштвено предузеће за професионално оспособљавање и запошљавање инвалидних лица „Пласт-Метал” Краљево основано је Решењем 03 број 4620/1 од 4. маја 1962. године Народни одбор Општине Краљево као Заштитна радионица за професионалну рехабилитацију и запошљавање инвалида, са седиштем у Краљеву.
    Решењем Привредног суда у Краљеву Фи – 1641/99 од 27. децембра 1999. године извршен је упис у регистар тог суда с циљем усклађивања са Законом о класификацији делатности и Законом о предузећима и од тада Предузеће послује као Предузеће за професионално оспособљавање и запошљавање инвалидних лица „Пласт-Метал” Краљево.
    Предузеће је уписано у Регистар привредних субјеката код Агенције за привредне регистре под бројем 1-332-00 од 27. децембра 2009. године као Друштвено предузеће за професионално оспособљавање и запошљавање инвалидних лица „Пласт-метал ” Краљево, Доситејева 5/2, са претежном делатношћу – 85322 остали социјални рад у установама без смештаја.
    На основу Закључка Владе 05 Број 46-5266/2008 од 6. децембра 2008. године којим је утврђен удео државног капитала од 100% у Друштвеном предузећу за професионално оспособљавање и запошљавање инвалидних лица „Пласт-Метал” Краљево, Републичка дирекција за имовину Републике Србије у име Републике Србије и Друштвено предузеће за професионално оспособљавање и запошљавање инвалидних лица „Пласт-Метал” Краљево закључили су Споразум о уделу државне својине у средствима која користи Друштвено предузеће за професионално оспособљавање и запошљавање инвалидних лица „Пласт-Метал” Краљево број 46-79/2008 од 24. децембра 2008. године, којим је Република Србија преузела оснивачка и управљачка права сразмерно уделу државног капитала. 
 
Члан 3.
    Предузеће послује средствима у државној својини.
    Предузеће има својство правног лица.
    Предузеће у правном промету са трећим лицима има сва овлашћења и иступа у своје име и за свој рачун.
 
II. ПОСЛОВНО ИМЕ И СЕДИШТЕ
 
Члан 4.
    Предузеће послује под следећим пословним именом: Предузеће за професионалну рехабилитацију и запошљавање особа са инвалидитетом „Пласт-Метал” друштво с ограниченом одговорношћу, Краљево.
    Скраћено пословно име Предузећа је: „Пласт-метал” д.о.о. Краљево.
 
Члан 5.
    Седиште Предузећа је у Краљеву, Доситејева 5/2.
 
II. ПЕЧАТ И ШТАМБИЉ ПРЕДУЗЕЋА
 
Члан 6.
    Предузеће има печат и штамбиљ.
    Печат је округлог облика пречника 32 mm, на коме је исписано пословно име и седиште Предузећа, на српском језику, ћириличким писмом.
    Излазни штамбиљ је правоугаоног облика, дужине 60 mm и ширине 30 mm, на коме је исписано пословно име и седиште Предузећа на српском језику, ћириличким писмом.
    Улазни штамбиљ је правоугаоног облика, дужине 65 mm и ширине 32 mm, на коме је исписано пословно име и седиште Предузећа на српском језику, ћириличким писмом.
    Директор Предузећа доноси одлуку којом се утврђује начин употребе и чувања печата и штамбиља Предузећа. 
 
IV. ПОДАЦИ О ОСНИВАЧУ
 
Члан 7.
    Оснивач Предузећа је Република Србија за коју на основу законског овлашћења оснивачка права врши Влада, Београд, Немањина 11 (у даљем тексту: Оснивач).
 
V. ДЕЛАТНОСТ ПРЕДУЗЕЋА
 
Члан 8.
    Претежна делатност Предузећа је: 
    85322 остали социјални рад у установама без смештаја.
    Поред делатности из става 1. овог члана Предузеће обавља и следеће делатности:
    18220 – производња остале одеће,
    18240 – производња осталих одевних предмета и прибора,
    28520 – општи машински радови,
    51420 – трговина на велико одећом укључујући и спортску одећу,
    52420 – трговина на мало одећом (одевни предмети),
    52480 – трговина на мало у специјализованим продавницама (плин у боцама),
    80420 – образовање одраслих и остало образовање на другом месту непоменуто.
    Предузеће може обављати и друге делатности, укључујући делатност спољнотрговинског промета и услуге у спољнотрговинском промету из оквира своје делатности, у складу са законом и овом одлуком.
 
VI. ОСНОВНИ КАПИТАЛ
 
Члан 9.
    Основни капитал Предузећа износи 3.462.941,89 динара, што је по средњем курсу Народне банке Србије 295.095,18 евра, према Потврди Удружења банака Србије о прерачуну основног капитала из динара у USD доларе бр 6/2-84149 од 8. марта 2010. године и Потврди Удружења банака Србије о прерачуну основног капитала из USD долара у евре 0501 бр. 6/2-84150 од 8. марта 2010. године.
    Сходно наведеном, оснивачки улог оснивача износи 295.095,18 евра на име новчаног улога.
    Средства за рад Предузећа чини:
    1) ванкњижно право коришћења на објектима у Краљеву, у ул. Доситејева бр. 5/2, а које по природи чини управна зграда постојећа на кат.парц. бр.3345, уписаној у Пл бр. 1659 КО Краљево, погон шиваре, погон дораде и кројачница, погон за обраду метала и три магацина, који објекти су постојећи на кат. парц. бр. 3338/5 уписаној у поседовни лист бр. 1668 КО Краљево
    2) друге непокретности, покретне ствари, новчана средства и хартије од вредности, као и права и обавезе  које Предузеће има на дан 24. децембра 2008. године.
 
VII. РАСПОДЕЛА ДОБИТИ
 
Члан 10.
    Добит Предузећа, утврђена у складу са законом може се расподелити за повећање основног капитала, резерве или за друге намене, у складу са законом и овом одлуком.
    Одлуку о расподели добити доноси Скупштина Предузећа, уз сагласност Оснивача.
 
VIII. ЗАСТУПАЊЕ ПРЕДУЗЕЋА
 
Члан 11.
    Предузеће заступа директор Предузећа без ограничења.
    Директор може у оквиру својих овлашћења дати другом лицу писано пуномоћје за заступање Предузећа.
 
IX. СКУПШТИНА ПРЕДУЗЕЋА 
 
Члан 12.
    Овлашћења Скупштине Предузећа врши Оснивач, преко овлашћених представника, с тим да број овлашћених представника Оснивача не може бити мањи од три.
    Одлуку о одређивању и разрешењу председника и чланова Скупштине доноси Оснивач.
 
Члан 13.
    Скупштина Предузећа у оквиру својих овлашћења одлучује о:
    1) одобравању финансијских извештаја;
    2) доношењу годишњих програма рада и финансијског пословања Предузећа;
    3) именовању интерног ревизора и утврђивању накнаде за њихов рад;
    4) повећању и смањењу основног капитала Предузећа;
    5) расподели добити и покрићу губитака;
    6) промени делатности;
    7) избору и разрешењу директора;
    8) утврђивању зараде директора;
    9) статусним променама, промени правне форме и престанку Предузећа;
    10) промени пословног имена и седишта Предузећа;
    11) давању одобрења на правне послове директора и других повезаних лица са Предузећем;
    12) стицању, продаји, давању у закуп, залагању или другом располагању имовином велике вредности, у складу са законом којим се уређује правни положај привредних друштава;
    13) измени оснивачког акта;
    14) образовању огранака Предузећа и давању пословног пуномоћја органима;
    15) давању сагласности на акт о организацији и систематизацији послова Предузећа;
    16) другим питањима из делокруга Скупштине, у складу са законом и овом одлуком.
    Акте из става 1. тач. 2), 5), 12) и 13) овог члана Скупштина доноси уз сагласност Оснивача.
 
X. ДИРЕКТОР ПРЕДУЗЕЋА 
 
Члан 14.
    Директора Предузећа бира и разрешава Скупштина Предузећа.
    Директор Предузећа бира се на период од четири године.
    Директор Предузећа је у радном односу у Предузећу са пуним радним временом. 
 
Члан 15.
    Директор Предузећа:
    1) заступа Предузеће;
    2) организује и води пословање Предузећа, у складу са законом и овом одлуком;
    3) стара се о законитости рада и одговара за законитост рада Предузећа;
    4) стара се о испуњености услова и обављању послова професионалне рехабилитације и запошљавање особа са инвалидитетом; 
    5) стара се о испуњавању услова за одржање статуса Предузећа, у складу са прописима о запошљавању особа са инвалидитетом;
    6) предлаже доношење одлука из делокруга рада Скупштине;
    7) спроводи одлуке Скупштине;
    8) одлучује о правима, обавезама и одговорностима запослених у Предузећу, у складу са законом којим се уређују радни односи;
    9) доноси акт о организацији и систематизацији послова и друге опште акте Предузећа;
    10) обавља друге послове у складу са законом и овом одлуком.
 
XI. ИНТЕРНИ РЕВИЗОР
 
Члан 16.
    Интерни ревизор:
    1) контролише веродостојност и комплетност финансијских извештаја Предузећа;
    2) контролише усклађеност пословања Предузећа са законом, програмом рада и пословања Предузећа;
    3) обавља и друге послове у складу са законом.
 
Члан 17.
    Интерни ревизор извештава Скупштину Предузећа о:
    1) веродостојности и потпуности финансијских извештаја Предузећа;
    2) основаности предлога за расподелу добити;
    3) другим питањима од значаја за оцену законитости и целисходности поступања у спровођењу пословне политике и пословања Предузећа.
    Интерни ревизор подноси извештај о питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина или Оснивач.
 
XII. АКТИ ПРЕДУЗЕЋА
 
Члан 18.
    У Предузећу се води књига удела, са подацима и на начин прописан законом којим се уређује правни положај привредних друштава.
 
Члан 19.
    У Предузећу се води књига одлука.
    У књигу одлука уносе се одлуке које доноси Скупштина Предузећа.
 
Члан 20.
    Акти Предузећа су и правилници и одлуке којима се, у складу са законом уређују одређена питања.
    Измене и допуне правилника и одлука врше се на начин и по поступку који су одређени за њихово доношење.
 
Члан 21.
    Предузеће води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
 
Члан 22.
    Предузеће је дужно да држи и чува све акте Предузећа у складу са законом којим се уређује правни положај привредних друштава.
 
XIII. ЗАШТИТА ЖИВОТНЕ СРЕДИНЕ
 
Члан 23.
    Предузеће је, при обављању делатности, дужно да се стара о заштити животне средине, у складу са законом.
 
XIV. ПРЕСТАНАК ПРЕДУЗЕЋА 
 
Члан 24.
    Предузеће престаје:
    1) одлуком Скупштине Предузећа;
    2) статусним променама које воде престанку;
    3) стечајем или ликвидацијом;
    4) ако се правноснажном пресудом утврди ништавост регистрације и одреди брисање Предузећа;
    5) у другим случајевима предвиђеним законом.
 
XV. ПРЕЛАЗНЕ И ЗАВРШНЕ ОДРЕДБЕ
 
Члан 25.
    Запослени у Друштвеном предузећу за професионално оспособљавање и запошљавање инвалидних лица „Пласт-Метал” Краљево настављају да раде у Предузећу, а своја права и обавезе остварују у складу са законом и општим актима Предузећа.
 
Члан 26.
    Предузеће ће општа акта ускладити са овом одлуком у року од три месеца од дана регистрације Предузећа у Регистар привредних субјеката.
 
Члан 27.
    До избора директора Предузећа дужност директора обављаће, у својству вршиоца дужности директора Предузећа Никола Мандић из Краљева, ЈМБГ 2408961780019, који ће извршити и судску оверу ове одлуке у складу са законом.
 
Члан 28.
    Ову одлуку објавити у „Службеном гласнику Републике Србије”.
 
 
          05 број 023-2873/2010
          У Београду, 22. априла 2010. године
          Влада
            Први потпредседник Владе –
          заменик председника Владе,
          Ивица Дачић, с.р.