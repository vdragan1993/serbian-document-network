На основу члана 16. став 10. Закона о метрологији („Службени гласник РС”, брoj 30/10), 
	
Министар финансија и привреде доноси
 
ПРАВИЛНИК
о начину утврђивања испуњености услова за именовање тела за оцењивање усаглашености мерила

	"Службени гласник РС", број 2 од 9. јануара 2013.
 
Члан 1.
Овим правилником ближе се прописује начин утврђивања испуњености услова за именовања, вођење регистра именованих тела за оцењивање усаглашености мерила, као и пријављивање именованих тела за оцењивање усаглашености мерила одговарајућој међународној организацији.
Члан 2.
Именовање привредних субјеката и других правних лица за обављање послова оцењивања усаглашености мерила врши се на основу писаног захтева за утврђивање испуњености услова за обављање послова оцењивања усаглашености мерила који подноси привредни субјект или друго правно лице (у даљем тексту: Подносилац захтева) у складу са законом којим се уређују послови метрологије (у даљем тексту: Закон).
Члан 3.
Захтев из члана 2. овог правилника садржи нарочито податке о:
1) пословном имену, седишту, организационој структури и претежној делатности Подносиоца захтева; 
	
2) мерилима која су предмет оцењивања усаглашености (врста мерила, опсези мерења, класа тачности тих мерила);
3) метролошком пропису на основу кога се тражи именовање, односно врши оцењивање усаглашености и број службеног гласила Републике Србије у коме је тај пропис објављен;
4) поступцима оцењивања усаглашености, са позивом на одговарајућу одредбу метролошког прописа;
5) стручној оспособљености, oдговорности, овлашћењима и радном искуству запослених и ангажованих лица на пословима оцењивања усаглашености;
6) имену и звању лица овлашћеног за потписивање исправе о оцењивању усаглашености;
7) техничким капацитетима, опреми и просторијама у којима ће се обављати послови оцењивања усаглашености;
8) називу исправе којом се доказује оспособљеност Подносиоца захтева за оцењивање усаглашености (нпр. акт о акредитацији);
9) општем акту којим је уређено обављање послова који се односе на оцењивање усаглашености; 
	
10) другим делатностима које обавља Подносилац захтева, укључујући и делатности које би могле утицати на независност и непристрасност Подносиоца захтева;
11) начину на који је Подносилац захтева уредио поступање и одлучивање по приговорима на његов рад и донете одлуке;
12) начину на који је Подносилац захтева уредио чување пословне тајне;
13) закљученом уговору о осигурању од одговорности за штету.
Уз захтев из става 1. овог члана подносе се докази којима се потврђују наводи из захтева, као и доказ о плаћеној републичкој административној такси у складу са законом.
Члан 4. 
Испуњеност услова за обављање послова оцењивања усаглашености мерила утврђује се решењем о именовању које се доноси у складу са законом којим се уређује метрологија.
Решење о именовању из става 1. овог члана, садржи нарочито:
1) пословно име, односно назив и седиште именованог тела за оцењивање усаглашености (у даљем тексту: Именовано тело);
2) податке о мерилима за чије оцењивање усаглашености се даје именовање (врста мерила, опсези мерења, класа тачности тих мерила); 
	
3) назив метролошког прописа на који се решење односи и број службеног гласила Републике Србије у коме је тај пропис објављен; 
	
4) обиму именовања, односно детаљан опис послова оцењивања усаглашености за које је утврђена оспособљеност именованог тела;
5) име и звање овлашћеног лица одговорног за потписивање исправе о оцењивању усаглашености;
6) рок на који се решење издаје, односно датум истека важења решења.
Члан 5.
Регистар именованих тела (у даљем тексту: Регистар) као јавну књигу, у електронском облику, води министарство надлежно за послове метрологије, а објављује се на интернет страници тог министарства.
У Регистар, уписују се подаци о:
1) регистарском броју Именованог тела;
2) броју и датуму решења о именовању;
3) пословном имену и седишту Именованог тела;
4) мерилима која су предмет оцењивања усаглашености, на која се решење о именовању односи (врста мерила, опсези мерења, класа тачности тих мерила);
5) поступцима оцењивања усаглашености на које се именовање односи;
6) имену и звању овлашћеног лица одговорног за потписивање исправе о оцењивању усаглашености;
7) датуму престанка важења решења о именовању. 
Подаци о именованом телу уписују се у Регистар даном доношења решења о именовању.
Регистарски број из става 2. тачка 1) овог члана јесте јединствени број Именованог тела који се додељује том телу приликом његовог првог уписа у Регистар. 
	
Јединствени регистарски број из става 4. овог члана садржи ознаку ИМ XXX при чему XXX представља редни број у Регистру. 
	
Члан 6.
У Регистар се уписују и промене података из члана 5. став 2. овог правилника, а подаци из Регистра се бришу даном престанка важења решења о именовању, даном доношења решења о укидању решења о именовању, односно брисањем Именованог тела из регистра привредних субјеката. 
	
Подаци који се бришу из Регистра чувају се у електронском облику, неограничено.
Након брисања података из Регистра једном додељени регистарски бројеви из члана 5. овог правилника неће се поново додељивати.
Члан 7.
Пријављивање Именованог тела Европској комисији врши се у складу са законом којим се уређују технички захтеви за производе и потврђеним међународним споразумима чији је потписник Република Србија.
Члан 8.
Овај правилник ступа на снагу осмог дана од дана објављивања у ,,Службеном гласнику Републике Србије”.
 
Брoj 110-00-91/2012-08
У Београду, 26. децембра 2012. године
Министар,
Млађан Динкић, 
	с.р.