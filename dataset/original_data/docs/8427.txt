На основу члана 124. став 3, а у вези са чл. 198. и 205. став 9. Закона о лековима и медицинским средствима (,,Службени гласник РС”, бр. 30/10 и 107/12),
Министар пољопривреде и заштите животне средине доноси 
 
ПРАВИЛНИК 
	
о подацима који се уписују у Регистар издатих дозвола за промет ветеринарских лекова и медицинских средстава за употребу у ветеринарској медицини на велико, као и начину уписа

	"Службени гласник РС". број 71 од 11. јула 2014.
 
Члан 1.
Овим правилником се прописује који се подаци уписују у Регистар издатих дозвола за промет ветеринарских лекова и медицинских средстава за употрeбу у ветеринарској медицини на велико (у даљем тексту: Регистар), као и начин уписа.
Члан 2.
Министарство надлежно за послове ветерине (у даљем тексту: Министарство) води Регистар, у складу са законом којим се уређују лекови и медицинска средства и прописима донетим за спровођење тог закона.
Члан 3.
У Регистар се уписују следећи подаци:
1) пословно име и седиште носиоца дозволе за промет ветеринарских лекова и медицинских средстава за употребу у ветеринарској медицини на велико (у даљем тексту: дозвола за промет на велико), као и адреса места на коме се врши промет ветеринарских лекова, односно медицинских средстава за употребу у ветеринарској медицини на велико за коју је од стране Министарства издата дозвола за промет на велико;
2) о врсти и групи ветеринарских лекова, односно класи и категорији медицинских средстава за употребу у ветеринарској медицини који су предмет дозволе за промет на велико;
3) о територији на којој ће се вршити снабдевање;
4) о томе да ли се дозвола за промет на велико издаје за све послове промета на велико или за поједине од тих послова;
5) о лицу одговорном за промет ветеринарских лекова на велико, односно о лицу одговорном за пуштање серије ветеринарског лека у промет, односно о лицу одговорном за пријем, складиштење, чување и испоруку медицинских средстава за употребу у ветеринарској медицини на велико у складу са законом којим се уређују лекови и медицинска средства и прописима донетим за спровођење тог закона;
6) број и датум решења о измени, односно допуни решења којим се издаје дозвола за промет на велико;
7) број и датум решења којим се налаже носиоцу дозволе за промет на велико над којим је извршен надзор да спроведе мере и радње; 
	
8) број и датум акта којим је изречена казна за привредни преступ, односно прекршај, односно којим је изречена мера забране обављања одређене привредне делатности;
9) број и датум решења о укидању решења којим је издата дозвола за промет на велико;
10) о врсти и броју превозних средстава за превоз ветеринарских лекова, односно медицинских средстава за употребу у ветеринарској медицини;
11) други подаци, у складу са законом којим се уређују лекови и медицинска средства и прописима донетим за спровођење тог закона.
Члан 4.
Упис у Регистар врши Министарство по службеној дужности, после издавања дозволе за промет на велико.
Упис у Регистар врши се електронским путем.
Члан 5.
Министарство на захтев носиоца дозволе за промет на велико, односно других правних или физичких лица који имају неоспорни правни интерес, издаје потврду о подацима који се воде у Регистру, у складу са законом којим се уређују лекови и медицинска средства.
Члан 6.
Овај правилник ступа на снагу осмог дана од дана објављивања у ,,Службеном гласнику Републике Србије”, а примењује се од 1. августа 2014. године.
 
Број 110-00-54/2014-09
У Београду, 1. јула 2014. године
Министар,
проф. др Снежана Богосављевић Бошковић, с.р.