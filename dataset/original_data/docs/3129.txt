ЗАКОН

о давању гаранције Републике Србије у корист Еxport Development Сanada по задужењу 
РТБ Бор – Групе рударско-топионичарског басена Бор д.о.о. у реструктурирању 


"Службени гласник РС", број 91 од 3. децембра 2010.

  

Члан 1.
Република Србија преузима обавезу да као гарант измири обавезе РТБ Бор – Групе рударско-топионичарског басена Бор д.о.о. у реструктурирању (у даљем тексту: Зајмопримац), по задужењу код Еxport Development Canada (у даљем тексту: Зајмодавац), у износу до 135 милиона евра увећаног за износ припадајућих трошкова.

Члан 2.
Гаранцију из члана 1. овог закона, Република Србија (у даљем тексту: Гарант) издаје у корист Зајмодавца, на име обавеза из Уговора о зајму између Еxport Development Canada и РТБ Бор – Групе рударско-топионичарског басена Бор д.о.о. у реструктурирању, закљученог 9. новембра 2010. године (у даљем тексту: Уговор о зајму).

Члан 3.
Отплату зајма врши Зајмопримац на рачун Зајмодавца, у валути повучених средстава зајма, све у складу са одредбама Уговора о зајму.
Средства за отплату зајма обезбедиће Зајмопримац из сопствених прихода.
Зајмопримац је дужан да средства за отплату зајма обезбеђује према плану отплате, у износу који укључује главницу, обрачунату камату и пратеће трошкове задуживања.

Члан 4.
Ако по основу дате гаранције Гарант изврши обавезу уместо Зајмопримца, има право на повраћај главнице, камате, пратећих трошкова задуживања који настану због неизвршења, односно неблаговременог извршења обавеза, као и свих других трошкова који могу настати у вези са извршавањем обавеза уместо Зајмопримца, до висине износа измирене обавезе, као и право да од Зајмопримца наплати обрачунату законску камату.
Право на повраћај средстава из става 1. овог члана, Гарант ће остварити тако што ће иницирати наплату са рачуна Зајмопримца на основу овлашћења добијеног од Зајмопримца или других инструмената обезбеђења, у складу са прописима којима се уређује платни промет.

Члан 5.
Овај закон ступа на снагу осмог дана од дана објављивања у „Службеном гласнику Републике Србије”.