На основу члана 29. став 4. Закона о поморској пловидби („Службени гласник РС”, бр. 87/11, 104/13 и 18/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о безбедном укрцавању и искрцавању поморских бродова за превоз расутог терета 
"Службени гласник РС", број 8 од 1. фебруара 
				2016.
 
Члан 1.
Овом уредбом прописују се услови и начин за безбедно укрцавање и искрцавање бродова за превоз расутог терета, дужности и одговорност заповедника брода за превоз расутог терета, као и поступак у случају штете настале током укрцавања или искрцавања бродова за превоз расутог терета.
Члан 2.
Ова уредба се примењује на:
1) поморске бродове за расути терет који вију заставу Републике Србије, који пристају на лучке терминале ради укрцавања или искрцавања крутих расутих терета; 
2) луке, односно лучке терминале на територији Републике Србије код којих постоји могућност пристајања поморских бродова из тачке 1) овог става. 
Ова уредба се не примењује на лучку опрему која се само изузетно користи за укрцавање и искрцавање сувог расутог терета на поморске бродове за расути терет, као и када се укрцавање или искрцавање спроводи искључиво употребом опреме поморског брода за расути терет.
Члан 3.
Поједини изрази употребљени у овој уредби имају следеће значење:
1) брод/обала безбедносна контролна листа је контролна листа која је у складу са одељком 4. BLU Правилника, у облику који је у складу са Додатком 3. BLU Правилника;
2) BLU Правилник је Правилник о пракси за безбедно укрцавање и искрцавање поморских бродова за расути терет, који је садржан у Прилогу Резолуције Скупштине Међународне поморске организације (IMO) A.862(20) од 27. новембра 1997. године;
3) декларација о густини терета је податак о густини терета који се даје у складу са Правилом XII./10. SOLAS Конвенције;
4) жито обухвата пшеницу, кукуруз, овас, раж, јечам, пиринач, семена и прерађевине жита сличних природних својстава као жито;
5) заповедник брода је лице које заповеда бродом за расути терет или бродски официр кога је заповедник брода одредио за поступке укрцавања или искрцавања;
6) лучки терминал је свако чврсто, плутајуће или покретно средство које је опремљено и користи се за укрцавање или искрцавање сувог терета у расутом стању на поморске бродове за расути терет и из њих;
7) међународне конвенције су међународне поморске конвенције које су на снази од 4. децембра 2001. године, и то: Међународна конвенција о теретним линијама, Међународна конвенција о заштити људског живота на мору, са накнадним изменама и допунама и протоколима уз ову конвенцију (у даљем тексту: SOLAS Конвенција), Међународна конвенција о спречавању загађења са бродова, са Протоколом из 1978. године (у даљем тексту: MARPOL 73/78 Конвенција), Међународна конвенција о стандардима за обуку, издавање уверења и вршење бродске страже помораца, са накнадним изменама и допунама (у даљем тексту: STCW Конвенција), Конвенција о међународним правилима за спречавање судара на мору (у даљем тексту: COLREG 72), Међународна конвенција о баждарењу поморских бродова и Конвенција Међународне организације рада о минималним стандардима на трговачким бродовима (у даљем тексту: МОР Конвенција бр. 147);
8) надлежни орган државе чију заставу брод вије је орган државе чију заставу брод вије који је надлежан за вођење уписника и вршење надзора над бродовима који вију заставу те државе;
9) план укрцавања или искрцавања је план који се припрема у складу са Правилом VI./7.3. SOLAS Конвенције, у облику који је у складу са Додатком 2. BLU Правилника;
10) подаци о терету су подаци о терету који се захтевају у складу са Правилом VI./2. SOLAS Конвенције;
11) поморски брод за расути терет је:
(1) поморски брод са једном палубом, горњим и доњим бочним танковима у теретном подручју, превасходно намењен за превоз сувог терета у расутом стању;
(2) поморски брод за превоз руде, односно брод са једном палубом, две уздужне преграде и дводном у теретном подручју, намењен за превоз руде само у средишњим складиштима;
(3) поморски брод за мешовите терете у складу са Правилом II.-2/3.27. SOLAS Конвенције;
12) представник лучког терминала је лице које именује лучки оператер, које има одговорност и овлашћење за контролу над припремом, извођењем и завршетком поступка укрцавања или искрцавања одређеног поморског брода за расути терет који се обављају на терминалу;
13) суви терет у расутом стању, односно крути расути терет је крути расути терет у складу са Правилом XII./1.4. SOLAS Конвенције, осим жита.
Члан 4.
У циљу безбедног укрцавања и искрцавања поморских бродова за превоз расутог терета, лучки оператер утврђује испуњеност услова у погледу оперативне усклађености поморског брода за расути терет за укрцавање или искрцавање крутих расутих терета који су дати у Прилогу 1 – Услови у погледу оперативне усклађености поморских бродова за расути терет за укрцавање и искрцавање крутих расутих терета, који је одштампан уз ову уредбу и чини њен саставни део.
Члан 5.
У циљу безбедног укрцавања и искрцавања поморских бродова за превоз расутог терета, лучки оператер је дужан да испуни следеће услове: 
1) да лучки терминал којим управља испуњава услове из Прилога 2 – Услови у погледу усклађености лучких терминала за укрцавање и искрцавање крутих расутих терета, који је одштампан уз ову уредбу и чини њен саставни део;
2) да има најмање једног именованог представника лучког терминала;
3) да има књигу података која садржи захтеве лучког терминала и надлежних државних органа, као и податке о луци и терминалу, у складу са Додатком 1. став 1.2. BLU Правилника, као и да су те књиге на располагању заповедницима поморских бродова за расути терет који пристају на лучки терминал ради укрцавања или искрцавања крутих расутих терета; 
4) да усвоји, спроводи и одржава систем управљања квалитетом који се сертификује у складу са стандардом ISO 9001:2000 или еквивалентним стандардом који испуњава све елементе стандарда ISO 9001:2000 и допуњује у складу са смерницама стандарда ISO 10011:1991 или еквивалентног стандарда који испуњава све елементе стандарда ISO 10011:1991;
5) да по пријему првог обавештења брода о процењеном времену његовог доласка, преко представника лучког терминала достави заповеднику брода податке који су дати у Прилогу 3 – Подаци које лучки терминал доставља заповеднику брода, који је одштампан уз ову уредбу и чини њен саставни део;
6) да преко представника лучког терминала утврди да ли је заповедник брода био упознат са подацима садржаним у обрасцу декларације о терету;
7) да преко представника лучког терминала без одлагања обавести заповедника брода и надлежну лучку капетанију, о недостацима уоченим на броду за расути терет који би могли да угрозе безбедност укрцавања или искрцавања крутих расутих терета;
8) да пре почетка и током укрцавања или искрцавања представник лучког терминала испуњава дужности наведене у Прилогу 4 – Поступање представника лучког терминала пре и за време поступака укрцавања, односно искрцавања.
За лучке терминале који се оснивају након ступања на снагу ове уредбе, орган надлежан за управљање лукама издаје привремено одобрење за обављање делатности у складу са законом којим се уређују пловидба и луке на унутрашњим водама, у трајању од најдуже 12 месеци, под условом да лучки терминал достави органу надлежном за управљање лукама план за спровођење система управљања квалитетом у складу са нормом ISO 9001:2000 или еквивалентним стандардом.
Члан 6.
У циљу безбедног укрцавања и искрцавања поморских бродова за превоз расутог терета, заповедник брода је дужан да: 
1) довољно пре процењеног времена доласка брода на лучки терминал, достави лучком терминалу податке који су дати у Прилогу 5 – Подаци које заповедник брода доставља лучком терминалу, који је одштампан уз ову уредбу и чини њен саставни део;
2) пре укрцавања било ког крутог расутог терета, обезбеди пријем података о терету који се захтевају у складу са Правилом VI./2.2. SOLAS Конвенције и, према потреби, декларацију о густини крутог расутог терета. Овај податак мора да се налази на обрасцу декларације о терету, у складу са Додатком 5. BLU Правилника;
3) пре почетка и током укрцавања или искрцавања, испуњава дужности које су дате у Прилогу 6 – Дужности заповедника брода пре и за време поступака укрцавања, односно искрцавања, који је одштампан уз ову уредбу и чини њен саставни део.
Заповедник брода је у сваком тренутку одговоран за безбедно укрцавање и искрцавање поморског брода за расути терет под његовим заповедништвом.
Члан 7.
Пре укрцавања или искрцавања крутих расутих терета, заповедник брода је дужан да са представником лучког терминала утврди план укрцавања или искрцавања, у складу са одредбама Правила VI./7.3. SOLAS Конвенције. 
План укрцавања или искрцавања из става 1. овог члана се припрема у облику утврђеном у Додатку 2. BLU Правилника и садржи IMO број поморског брода за расути терет, а заповедник и представник лучког терминала га потврђују стављањем свог потписа.
Заповедник брода је дужан да са представником лучког терминала, у облику измењеног плана, припреми, прихвати и усагласи сваку измену плана која би, према мишљењу било које од страна, могла да утиче на безбедност брода или посаде.
Заповедник брода је дужан да чува на броду план укрцавања или искрцавања и све накнадно договорене измене овог плана у периоду од шест месеци, ради било какве потребне провере од стране надлежних државних органа.
План укрцавања или искрцавања и све накнадно договорене измене овог плана се чувају и на лучком терминалу у периоду из става 4. овог члана.
Пре почетка укрцавања или искрцавања, заповедник брода је дужан да, заједно са представником лучког терминала, испуни и потпише безбедносну контролну листу брод/обала, у складу са смерницама Додатка 4. BLU Правилника.
Заповедник брода спроводи поступак укрцавања или искрцавања у складу са договореним планом са представником лучког терминала који контролише укрцавање или искрцавање крутог расутог терета у односу на редослед теретних складишта, количину и степен укрцавања или искрцавања, како је наведено у договореном плану, од кога може да се одступи само у случају претходног саветовања и писменог договора са заповедником брода.
По завршетку укрцавања или искрцавања, заповедник брода, на основу писмене сагласности коју потписује заједно са представником лучког терминала, потврђује да је укрцај или искрцај изведен у складу са планом укрцавања или искрцавања. У случају искрцаја, та сагласност мора да садржи и белешку о томе да су складишта терета испражњена и очишћена према захтевима заповедника, као и записник о штетама које је брод претрпео, као и обављеним поправкама.
У циљу безбедног укрцавања и искрцавања поморских бродова за превоз расутог терета, заповедник брода је дужан да у сваком тренутку одржава ефикасну комуникацију између поморског брода и лучког терминала, која омогућава поступање по захтевима за достављањем података о поступку укрцавања или искрцавања и обезбеђује моментално усклађивање ако заповедник брода или представник лучког терминала наложи заустављање поступака укрцавања или искрцавања.
Члан 8.
Ако за време укрцавања или искрцавања дође до оштећења бродске структуре или опреме, представник лучког терминала о томе обавештава заповедника брода и оштећење се, ако је потребно, поправља.
Ако би штета могла неповољно да утиче на структурну носивост или водонепропусност трупа или главне бродске погонске машине, представник лучког терминала и/или заповедник поморског брода о томе обавештавају надлежни орган државе чију заставу брод вије или признату организацију која је призната од државе чију заставу брод вије, као и надлежну лучку капетанију. 
Одлуку о томе да ли је поправку брода неопходно одмах обавити или може да се одложи, доноси лучка капетанија, водећи рачуна о мишљењу, ако је добијено, надлежног органа државе чију заставу брод вије или признате организације која је призната од државе чију заставу брод вије, као и о мишљењу заповедника брода. Ако се сматра да поправку брода треба извести одмах, она се изводи према захтевима заповедника брода и надлежног државног органа пре него што брод напусти луку.
При доношењу одлуке из става 3. овог члана, лучка капетанија може на признату организацију да пренесе спровођење активности које се односе на преглед штете и саветовање о потреби извођења поправки или њиховог одлагања.
Члан 9.
Надзор над спровођењем ове уредбе врши министарство надлежно за послове саобраћаја (у даљем тексту: министарство).
Инспекцијски надзор над спровођењем ове уредбе врши министарство преко инспектора безбедности пловидбе, који:
1) утврђује да ли лучки терминали испуњавају прописане услове у погледу усклађености за укрцавање и искрцавање крутих расутих терета;
2) проверава ефикасност усклађених поступака сарадње и комуникације између поморских бродова за расути терет и лучких терминала у складу са овом уредбом;
3) спречава или зауставља укрцавање или искрцавање крутих расутих терета када постоји јасна назнака да би тим поступком могла да буде угрожена безбедност брода или посаде.
Провера из става 2. тачка 2) овог члана укључује извођење ненајављених прегледа током поступака укрцавања или искрцавања.
Члан 10.
Новчаном казном од 150.000,00 до 2.000.000,00 динара казниће се за прекршај привредно друштво или друго правно лице – лучки оператер: 
1) ако не испуњава услове у погледу усклађености лучких терминала за укрцавање и искрцавање крутих расутих терета (члан 5. став 1. тачка 1);
2) ако не именује најмање једног представника лучког терминала (члан 5. став 1. тачка 2);
3) ако не припреми књигу података (члан 5. став 1. тачка 3);
4) ако не усвоји, спроводи и одржава систем управљања квалитетом (члан 5. став 1. тачка 4);
5) ако не достави податке које лучки терминал доставља заповеднику брода (члан 5. став 1. тачка 5);
6) ако не обавести без одлагања заповедника брода и надлежну лучку капетанију о недостацима уоченим на броду за расути терет који би могли да угрозе безбедност укрцавања или искрцавања крутих расутих терета (члан 5. став 1. тачка 7).
За радње из става 1. овог члана казниће се за прекршај и одговорно лице у привредном друштву или другом правном лицу новчаном казном од 20.000,00 до 150.000,00 динара.
Члан 11.
Новчаном казном од 5.000,00 до 150.000,00 динара казниће се за прекршај физичко лице – заповедник брода: 
1) ако не достави лучком терминалу прописане податке (члан 6. став 1. тачка 1);
2) ако не испуњава прописане дужности заповедника брода пре и за време поступака укрцавања, односно искрцавања (члан 6. став 1. тачка 3);
3) ако пре укрцавања или искрцавања крутих расутих терета не утврди са представником лучког терминала план укрцавања или искрцавања (члан 7. став 1);
4) ако не испуни и не потпише безбедносну контролну листу брод/обала (члан 7. став 6);
5) ако не одржава ефикасну комуникацију између поморског брода и лучког терминала (члан 7. став 9).
Члан 12.
Министарство доставља Европској комисији извештај о спровођењу ове уредбе, најкасније до 30. априла за три претходне године.
Члан 13.
Ова уредба је усклађена са свим начелима и битним захтевима из Директиве 2001/96/ЕЗ Европског парламента и Савета од 4. децембра 2001. године о утврђивању усклађених захтева и поступака за безбедно укрцавање и искрцавање бродова за расути терет.
Члан 14.
Ова уредба ступа на снагу осмог дана од дана објављивања у „Службеном гласнику Републике Србије”, осим одредбе члана 12, која се примењује од дана пријема Републике Србије у пуноправно чланство Европске уније.
 
05 број 110-758/2016
Београд, 28. јануара 2016. године 
Влада
Председник,
Александар Вучић, с.р.
ПРИЛОГ 1
УСЛОВИ У ПОГЛЕДУ ОПЕРАТИВНЕ УСКЛАЂЕНОСТИ ПОМОРСКИХ БРОДОВА ЗА РАСУТИ ТЕРЕТ ЗА УКРЦАВАЊЕ И ИСКРЦАВАЊЕ КРУТИХ РАСУТИХ ТЕРЕТА
Поморски бродови за расути терет који на лучким терминалима пристају ради укрцавања или искрцавања крутих расутих терета проверавају се у односу на испуњеност следећих услова:
1) морају да имају теретна складишта и отворе складишног простора довољне величине и тако изграђене да омогућавају одговарајући начин укрцавања, складиштења, тримовања (распоређивања) и искрцавања крутог расутог терета;
2) поклопци складишног простора морају да имају бројеве који одговарају бројевима из плана укрцавања, односно искрцавања. Смештај, величина и боја ових бројева морају да буду јасно видљиви и препознатљиви лицу које управља опремом лучког терминала за укрцавање или искрцавање терета;
3) поклопци складишног простора, системи управљања поклопцима складишног простора и сигурносни уређаји морају да буду у добром стању и морају да се употребљавају само за сврху за коју су намењени;
4) светла за индикацију нагиба, ако су уграђена, морају да се испитају пре укрцавања или искрцавања како би се доказала њихова исправност;
5) ако се захтева одобрени инструмент за прорачун стабилитета на броду, тај инструмент мора да буде сертификован и мора да има могућност израде прорачуна напрезања за време укрцавања или искрцавања;
6) погонске и помоћне машине морају да буду у исправном стању;
7) палубна опрема за вез и сидрење мора да буде исправна и у добром стању.
ПРИЛОГ 2
УСЛОВИ У ПОГЛЕДУ УСКЛАЂЕНОСТИ ЛУЧКИХ ТЕРМИНАЛА ЗА УКРЦАВАЊЕ И ИСКРЦАВАЊЕ КРУТИХ РАСУТИХ ТЕРЕТА
Лучки термина ли за укрцавање или искрцавање крутих расутих терета прихватају само оне поморске бродове за расути терет који могу на безбедан начин да пристану уз опрему за укрцавање или искрцавање, узимајући у обзир дубину приступног пловног пута луке, највећу величину брода, уређаје за вез, одбојнике (фендере), безбедан прилаз и могуће препреке за поступке укрцавања или искрцавања.
Опрема за укрцавање и искрцавање лучког терминала мора да буде исправно сертификована и мора да се одржава у исправном стању, а њом може да управља искључиво стручно оспособљено и, према потреби, сертификовано особље.
Особље лучког терминала мора да буде оспособљено у погледу свих аспеката безбедног укрцавања и искрцавања поморских бродова за расути терет. Оспособљавање мора да буде планирано и конципирано тако да осигура упознавање са општим ризицима укрцавања и искрцавања крутих расутих терета, као и са неповољним последицама које неправилни поступци укрцавања и искрцавања могу да имају на безбедност поморског брода.
Особље лучког терминала задужено за поступке укрцавања и искрцавања мора да има на располагању и да употребљава личну заштитну опрему, као и да има довољно времена за одмор, како би се избегле несреће услед умора.
ПРИЛОГ 3
ПОДАЦИ КОЈЕ ЛУЧКИ ТЕРМИНАЛ ДОСТАВЉА ЗАПОВЕДНИКУ БРОДА
1) Име веза на којем ће се спровести укрцавање или искрцавање и процењено трајање веза, као и време завршетка укрцавања или искрцавања.
2) Карактеристике опреме за укрцавање или искрцавање, укључујући номиналну норму укрцавања или искрцавања терминала, као и број руку укрцавања, односно искрцавања, као и процењено време потребно за завршетак сваког појединачног укрцаја терета или, у случају искрцавања, процењено време за сваку фазу искрцавања.
3) Карактеристике веза или лукобрана које би заповедник брода требало да познаје, укључујући положаје фиксних или покретних препрека, одбојника, битви и опреме за вез.
4) Минимална дубина воде у подручју сидришта и канала за прилаз и одлазак.
5) Густина воде у луци.
6) Највећа удаљеност од водне линије до врха поклопаца или пражница отвора складишног простора, која је битна за поступак укрцавања или искрцавања, као и највећа висина брода над водом.
7) Смештај прелазних мостића и прилаза.
8) Страна брода која мора да буде окренута уздужно према везу.
9) Највећа допуштена брзина прилаза лукобрану, као и расположивост, врста и снага тегљача.
10) Редослед крцања за различите делове терета, као и друга ограничења ако није могуће узимати терет оним редом или из оних складишта како би то одговарало за брод.
11) Сва својства терета који се крца, која могу представљати ризик у случају контакта са теретом или остацима терета на броду.
12) Претходно достављени подаци о предложеним поступцима укрцавања или искрцавања или измене постојећих планова укрцавања, односно искрцавања.
13) Информацију да ли је опрема лучког терминала за укрцавање, односно искрцавање фиксна и да ли постоје било каква ограничења њене покретљивости.
14) Потребна ужад за вез.
15) Упозорење о неуобичајеним решењима веза.
16) Ограничења у вези са баластирањем или дебаластирањем.
17) Највећи дозвољени газ при испловљавању који допушта лучка капетанија.
18) Било који други податак у вези са лучким терминалом који тражи заповедник брода.
ПРИЛОГ 4
ПОСТУПАЊЕ ПРЕДСТАВНИКА ЛУЧКОГ ТЕРМИНАЛА ПРЕ И ЗА ВРЕМЕ ПОСТУПАКА УКРЦАВАЊА, ОДНОСНО ИСКРЦАВАЊА
Пре почетка и за време поступака укрцавања или искрцавања представник лучког терминала треба да:
1) заповеднику брода пружи податке о именима и поступцима за контактирање особља лучког терминала који ће бити одговорни за поступак укрцавања или искрцавања и са којим ће заповедник брода бити у контакту;
2) предузме мере предострожности за избегавање штете коју би опрема за укрцавање или искрцавање могла да произведе на броду, као и да обавести заповедника ако дође до штете;
3) обезбеди усправан положај брода, или ако је из оперативних разлога потребан нагиб, да тај нагиб буде што је мањи могући;
4) обезбеди да се искрцавање складишта на левој страни брода приближно подудара са искрцавањем истог складишта на десној страни, како би се избегло увијање бродске структуре;
5) у случају терета високих густина, или када су појединачни захвати терета велики, упозори заповедника да може да дође до високих, локализованих оптерећења на бродску структуру све док терет у потпуности не прекрије покров дводна, посебно када је дозвољено слободно испуштање терета са велике висине, уз посебну пажњу приликом спровођења почетне фазe укрцавања у сваком складишту терета;
6) обезбеди договор са заповедником брода у свим фазама и у погледу свих аспеката поступака укрцавања или искрцавања, као и да обезбеди упознавање заповедника брода са сваком изменом договорене количине укрцаја и са укрцаном тежином по завршетку сваког усипавања;
7) води евиденцију о тежини и размештају укрцаног или искрцаног терета, као и да обезбеди да тежине у складиштима не одступају од договореног плана укрцавања или искрцавања;
8) обезбеди распоређивање терета при укрцавању, односно искрцавању према захтевима заповедника брода;
9) обезбеди да количине терета које су потребне за постизање газа и трима у одласку омогућавају да се по завршетку укрцавања потроши и испразни целокупан терет са конвејерског система лучког терминала. У ту сврху, представник лучког терминала мора да обавести заповедника брода о номиналној тонажи конвејерског система лучког терминала, као и о сваком захтеву за пражњењем конвејерског система по завршетку укрцавања;
10) у случају искрцавања, благовремено упозори заповедника брода о намери повећавања или смањивања броја коришћених руку искрцавања, као и да обавести заповедника брода о завршетку искрцавања сваког теретног складишта;
11) обезбеди да се у време док је брод привезан не спроводе никакви радови са отвореним пламеном на броду или у његовој близини, осим уз дозволу представника лучког терминала и у складу са захтевима надлежног органа.
ПРИЛОГ 5
ПОДАЦИ КОЈЕ ЗАПОВЕДНИК БРОДА ДОСТАВЉА ЛУЧКОМ ТЕРМИНАЛУ
1) Процењено време доласка брода до луке, што је раније могуће. Овај податак треба ажурирати према потреби.
2) Приликом првог обавештења о времену доласка поморског брода треба дати:
(а) име, позивни знак, IМО број, заставу, луку уписа;
(б) план укрцавања или искрцавања у којем се наводи количина терета, смештај по складиштима, редослед укрцавања или искрцавања, као и количина терета која ће бити укрцана или искрцана по складишту у свим фазама;
(в) газ при доласку и предвиђени газ у одласку;
(г) време потребно за баластирање или дебаластирање;
(д) дужину брода преко свега, максималну ширину, дужину теретног подручја од предње пражнице најудаљенијег предњег отвора складишног простора до задње пражнице последњег задњег отвора складишног простора у који ће се терет укрцати или ће се из њега искрцати;
(ђ) удаљеност од водне линије до отвора складишног простора који ће се прво укрцавати, односно искрцавати, као и удаљеност од бока брода до отвора складишног простора;
(е) положај бродских мердевина;
(ж) ваздушни газ;
(з) појединости и капацитете бродског уређаја за руковање теретом, ако постоји;
(и) број и врсту ужади за вез;
(ј) посебне захтеве, као што су захтев за добрим распоређивањем или непрекидним мерењем количине воде у терету;
(к) појединости о свим потребним поправкама које могу да продуже време на везу, одложе почетак укрцавања или искрцавања, или могу да одложе испловљење брода по завршетку укрцавања или искрцавања;
(л) било који други податак који лучки терминал захтева у односу на брод.
ПРИЛОГ 6
ДУЖНОСТИ ЗАПОВЕДНИКА БРОДА ПРЕ И ЗА ВРЕМЕ ПОСТУПАКА УКРЦАВАЊА, ОДНОСНО ИСКРЦАВАЊА
Пре и за време поступака укрцавања или искрцавања заповедник брода треба да обезбеди:
1) да је укрцавање или искрцавање терета, као и испуштање или узимање баластне воде под контролом одговорног бродског официра који је за то задужен;
2) да се током поступка укрцавања или искрцавања надгледа размештај терета и баласта како би се осигурало да не дође до пренапрезања структуре брода;
3) да је брод у усправном положају, или ако се из оперативних разлога захтева нагиб, да тај нагиб буде што је могућe мањи;
4) да је брод стално у безбедном везу, узимајући у обзир локалне временске прилике и прогнозе;
5) да довољан број официра и посаде остане на броду ради прилагођавања ужади за вез, или због било које уобичајене или ванредне ситуације, узимајући у обзир потребе посаде за довољним временом за одмор, како би се избегао умор;
6) да је представник лучког терминала упознат са захтевима доброг распоређивања терета, који морају да буду усклађени са поступцима из IМО Правилника о безбедном поступању са крутим теретима у расутом стању;
7) да је представник лучког терминала упознат са захтевима за усклађивањем количина дебаластирања или баластирања и укрцавања, односно искрцавања терета брода, као и са било каквим одступањем од плана дебаластирања или баластирања или са било којом другом појединошћу која може да утиче на укрцавање или искрцавање терета;
8) да се баласт испушта у количинама које одговарају договореном плану укрцавања и не доводе до поплављивања оперативне обале или суседног пловила. Када није могуће да брод у потпуности испусти баластне воде пре одређене фазе распоређивања терета и довођења у равнотежу током поступка укрцавања, заповедник брода се договара са представником лучког терминала о времену током кога би укрцавање могло да буде прекинуто, као и трајању тога прекида;
9) договор са представником лучког терминала око активности које треба предузети у случају кише, или друге промене времена, када би због природе терета таква промена могла да представља ризик;
10) да се у време док је брод привезан у луци не спроводе никакви радови са отвореним пламеном на броду или у његовој близини, осим уз дозволу представника лучког терминала и у складу са захтевима надлежног органа;
11) детаљно надгледање поступака укрцавања или искрцавања и самог брода у завршним фазама укрцавања, односно искрцавања;
12) да је представник лучког терминала одмах упозорен у случају да је поступак укрцавања или искрцавања проузроковао штету, ризичну ситуацију или постоји опасност да до тога дође;
13) да је представник лучког терминала упознат са временом почетка завршног распоређивања терета брода како би се омогућило потпуно пражњење конвејерског система;
14) да се искрцавање складишта на левој страни брода приближно подудара са искрцавањем истог складишта на десној страни, како би се избегло увијање бродске структуре;
15) да се код баластирања једног или више складишта води рачуна о могућности испуштања запаљивих пара из складишта, као и да се предузму мере предострожности пре него што се дозволе било какви радови са отвореним пламеном у близини или изнад ових складишта.