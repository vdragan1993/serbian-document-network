На основу члана 15. Уредбе о посебним условима за
вршење промета робе са Аутономном покрајином Косово и Метохија („Службени
гласник РС”, бр. 139/04, 8/05 и 15/05),

Министар финансија доноси

 

 

ПРАВИЛНИК 


о посебним
поступцима у промету робе са Аутономном покрајином

Косово и Метохија

„Службени гласник РС“, број 40 од 13. 
јуна 2005.

 

 

Члан 1. 


Овим правилником ближе се уређују посебни поступци и
начин вођења евиденције за робу која се упућује на територију Аутономне
покрајине Косово и Метохија (у даљем тексту: АПКМ) или се допремају са
територије АПКМ ради привременог уношења, односно привременог изношења, као и
ради пасивног, односно активног оплемењивања.

 

Члан 2. 


За робу која се упућује на територију АПКМ, ради
привременог изношења, Посебном одељењу Пореске управе на територији Републике
Србије ван АПКМ (у даљем тексту: ПОПУ) подноси се захтев уз који се прилаже
отпремница или рачун.

По поднетом захтеву овлашћено лице у ПОПУ попуњава
Образац Евиденциони лист (у даљем тексту: Образац ЕЛ), на начин који је прописан
Правилником о изгледу, садржини и начину попуњавања Обрачунског листа за ПДВ и
Евиденционог листа и начину и поступку наплате ПДВ и других трошкова из
банкарске гаранције („Службени гласник РС’’, бр. 19/05 и 38/05 – у даљем
тексту: Правилник).

ПОПУ води евиденцију попуњених и оверених Образаца ЕЛ.

 

Члан 3. 


За робу која се упућује на територију АПКМ, ради
пасивног оплемењивања, ПОПУ на територији Републике Србије ван АПКМ, подноси се
захтев уз који се прилаже уговор, норматив и отпремница или рачун.

По поднетом захтеву овлашћено лице у ПОПУ попуњава
Образац ЕЛ, на начин који је прописан Правилником.

ПОПУ води евиденцију попуњених и оверених Образаца ЕЛ.

За готов производ који се враћа са пасивног
оплемењивања на територију Републике Србије ван АПКМ, домаће порекло доказује
се потврдом надлежне организационе јединице Пореске управе, односно Управе за
јавна плаћања.

 

Члан 4.

За робу која се допрема са територије АПКМ, ради
привременог уношења, надлежном ПОПУ подноси се захтев уз који се прилаже
отпремница или рачун.

По поднетом захтеву овлашћено лице у ПОПУ попуњава
Образац Обрачунски лист за ПДВ 

(у даљем тексту: Образац ОЛПДВ), на начин који је
прописан Правилником.

ПОПУ води евиденцију попуњених и оверених Образаца
ОЛПДВ.

 

Члан 5. 


За робу која се допрема са територије АПКМ, ради
активног оплемењивања, надлежном ПОПУ подноси се захтев уз који се прилаже
уговор, норматив и отпремница или рачун.

По поднетом захтеву овлашћено лице у ПОПУ попуњава
Образац ОЛПДВ, на начин који је прописан Правилником.

ПОПУ води евиденцију попуњених и оверених Образаца
ОЛПДВ.

  

Члан 6. 


Овај правилник ступа на снагу наредног дана од дана
објављивања у „Службеном гласнику Републике Србије”.

 

Број 110-00-185/2005-17

У Београду, 10. маја 2005.
године

Министар,


Млађан Динкић, с.р.