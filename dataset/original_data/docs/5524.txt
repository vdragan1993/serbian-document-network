На основу члана 35. став 7. Закона о планирању и изградњи („Службени гласник РС”, бр. 72/09 и 81/09 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси


УРЕДБУ
о утврђивању Регионалног просторног плана општина Јужног поморавља
"Службени гласник РС", број 83 од 9. новембра 2010.

	 



Члан 1.
Утврђује се Регионални просторни план општина Јужног поморавља (у даљем тексту: Просторни план), који је одштампан уз ову уредбу и чини њен саставни део.


Члан 2.
Просторним планом утврђују се дугорочна концепција развоја, организације, уређења, заштите и коришћења подручја Просторног плана на територији која обухвата подручја Јабланичког и Пчињског управног округа, и то: на територији Јабланичког управног округа, целе општине Бојник, Власотинце, Лебане, Лесковац, Медвеђа и Црна Трава; и на територији Пчињског управног округа, целе општине Босилеград, Бујановац, Владичин Хан, Врање, Прешево, Сурдулица и Трговиште.


Члан 3.
Просторни план састоји се из текстуалног дела и графичких приказа.
Текстуални део Просторног плана објављује се у „Службеном гласнику Републике Србије”.
Графички прикази (рефералне карте) израђени су у размери 1: 100.000, и то: реферална карта 1 – Основна намена простора; реферална карта 2 – Мрежа насеља и инфраструктурни системи и реферална карта 3 – Туризам и заштита простора.
Графичке приказе из става 3. овог члана, израђене у 22 примерка, оверава својим потписом министар надлежан за послове просторног планирања.


Члан 4.
Просторни план спроводи се израдом и доношењем просторних планова јединица локалне самоуправе и урбанистичких планова, као и развојним плановима и програмима, програмима уређења грађевинског земљишта и програмима заштите животне средине и природе.


Члан 5.
Графички прикази из члана 3. став 3. ове уредбе, чувају се трајно у Влади (један комплет), Министарству животне средине и просторног планирања (три комплета), Министарству за инфраструктуру (један комплет), Министарству пољопривреде, шумарствa и водопривреде (један комплет), граду Лесковцу (један комплет), граду Врању (један комплет), општини Бојник (један комплет), општини Власотинце (један комплет), општини Лебане (један комплет), општини Медвеђа (један комплет), општини Црна Трава (један комплет), општини Босилеград (један комплет), општини Бујановац (један комплет), општини Владичин Хан (један комплет), општини Прешево (један комплет), општини Сурдулица (један комплет), општини Трговиште (један комплет) и Републичкој агенцији за просторно планирање (три комплета).
Документациона основа на којој се заснива Просторни план чува се у Републичкој агенцији за просторно планирање.


Члан 6.
Право на непосредан увид у графичке приказе из члана 3. став 3. ове уредбе имају правна и физичка лица, под условима и на начин који ближе прописује министар надлежан за послове просторног планирања.


Члан 7.
Просторни планови јединица локалне самоуправе, урбанистички планови и пројекти ускладиће се са одредбама ове уредбе на начин утврђен Просторним планом.
Планови и програми развоја који се доносе по посебним прописима, прописи и други општи акти ускладиће се са одредбама ове уредбе у року од годину дана од дана њеног ступања на снагу.
Просторни планови јединица локалне самоуправе, урбанистички планови и пројекти, планови и програми развоја донети до дана ступања на снагу ове уредбе, примењују се у деловима који нису у супротности са овом уредбом.
Члан 8.
Ова уредба ступа на снагу осмог дана од дана објављивања у „Службеном гласнику Републике Србије”.


05 број 110-7566/2010
У Београду, 21. октобра 2010. године
Влада
Председник,
др Мирко Цветковић, с.р.


НАПОМЕНА ИЗДАВАЧА: Регионални просторни план општина Јужног поморавља налази се у Прилогу са десне стране.