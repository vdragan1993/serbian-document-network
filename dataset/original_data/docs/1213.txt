На основу члана 21. став 5. Закона о заштити државне границе („Службени гласник РС”, број 97/08),
Министар унутрашњих послова доноси 
 
ПРАВИЛНИК
о обрасцу и начину издавања дозволе за кретање и задржавање на подручју граничног прелаза
"Службени гласник РС", број 120 од 21. децембра 2012.
Члан 1.
Овим правилником прописује се образац дозволе за кретање и задржавање на подручју граничног прелаза, као и начин њеног издавања.
Члан 2.
За лица која стално обављају делатност на подручју граничног прелаза, захтев за издавање дозволе за кретање и задржавање на подручју граничног прелаза подноси државни орган, односно правно лице чије је седиште или делатност на подручју граничног прелаза, а код кога је запослено лице за које се тражи издавање дозволе.
За чланове посаде страног пловила, воза или ваздухоплова, захтев за издавање дозволе за кретање и задржавање на подручју граничног прелаза подноси заповедник страног пловила, ваздухоплова или воза.
Захтев за издавање и продужење рока важења дозволе за кретање и задржавање на подручју граничног прелаза, подноси се у писменом облику и садржи: податке о лицу за које се издавање, односно продужење рока важења дозволе тражи (име и презиме, датум и место рођења, држављанство, занимање, врста и број личне исправе, податке о послодавцу), разлог тражења дозволе, односно евиденциони број дозволе чије се продужење важења тражи.
Уз захтев за издавање дозволе прилаже се фотографија величине 3x4cm.
Образац дозволе из става 1. овог члана, израђује се на формату 100x70mm. Изглед Обрасца дат је у Прилогу 1. овог правилника и чини његов саставни део.
Члан 3.
За лица која обављају привремену делатност на подручју граничног прелаза, као и када је потребно омогућити кретање и задржавање на подручју граничног прелаза у краћем трајању, издаје се привремена дозвола.
На издавање привремене дозволе за кретање и задржавање на подручју граничног прелаза сходно се примењују одредбе члана 2. став 3. овог правилника.
Образац привремене дозволе из става 1. овог члана израђује се на формату 100x70mm. Изглед Обрасца дат је у Прилогу 2. овог правилника и чини његов саставни део.
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”.
Број 11386/2012-3
У Београду, 13. децембра 2012. године.
Министар
унутрашњих послова,
Ивица Дачић, с.р.