На основу члана 59. став 3. и члана 61. став 5. Закона о сточарству („Службени гласник РС”, број 41/09), 


Министар пољопривреде, шумарства и водопривреде доноси


 


ПРАВИЛНИК


о условима и начину гајења и селидбе пчела, садржини уверења о транспорту, као и о условима за издавање сагласности да пчелари из других земаља могу користити пчелињу пашу на територији Републике Србије


„Службени гласник РС“, број 73 од 12. октобра 2010.


 


I. УВОДНЕ ОДРЕДБЕ


 


Предмет уређења


 


Члан 1.


Овим правилником ближе се прописују услови и начин гајења и селидбе пчела, садржина уверења о транспорту, као и услови за издавање сагласности да пчелари из других земаља могу користити пчелињу пашу на територији Републике Србије.


Значење појединих израза


Члан 2.


Поједини изрази употребљени у овом правилнику имају следеће значење:


1) катастар пчелиње паше јесте збирка података о присуству медоносног биља на одређеном подручју који води регионална одгајивачка организација (у даљем тексту: катастар);


2) медоносни пашњак јесте простор за сакупљање пчелиње хране који користе пчелиња друштва са једног пчелињака;


3) непредвидљива паша јесте паша чији почетак, трајање и завршетак, као и подручје на којој се појављује није искуствено познатo;


4) пашни ред утврђује начин коришћења пчелиње паше, као и гајења пчела на тој пчелињој паши;


5) повереник пашног реда јесте физичко лице одређено од стране регионалне одгајивачке организације за спровођење пашног реда, који мора да буде оспособљен за рад са GPS и рачунарском опремом;


6) предвидљива паша јесте паша чији је почетак, трајање и завршетак, као и подручје на којој се појављује искуствено познато;


7) пчелињак је скуп кошница са припадајућим пчелињим друштвима;


8) пчелар је правно лице, предузетник или физичко лице које је власник пчелињака, односно лице које има право чувања, гајења, транспорта и коришћења пчела;


9) пчелињу пашу чини медоносно биље одређене структуре на одређеном подручју;


10) стајалиште јесте унапред договорена микро локација на коју пчелар довози своја пчелиња друштва ради коришћења пчелиње паше.


 


II. УСЛОВИ И НАЧИН ГАЈЕЊА ПЧЕЛА


 


Пчелињак


 


Члан 3.


Гајење пчела врши се у пчелињаку, који може да се налази на отвореном простору, на превозном средству и у објекту изграђеном од чврстог материјала.


 


Врсте пчелињака


 


Члан 4.


Пчелињак, у зависности да ли се пресељава са сталног места држања може бити:


1) стационирани пчелињак;


2) селећи пчелињак.


Стационирани пчелињак јесте пчелињак у којем пчелиња друштва бораве у току целе године.


Селећи пчелињак јесте пчелињак који пчелар, у сезони цветања медоносног биља, сели са једне пчелиње паше на другу пчелињу пашу.
 


Услови гајења пчела у стационираном пчелињаку


Члан 5.


Гајење пчела може да се врши у стационираном пчелињаку под условом да:


1) је постављен на удаљености која мора бити најмање:


(1) 500 метара од произвођачких и прерађивачких погона, који врше прераду пољопривредних производа, односно 100 метара од осталих погона,


(2) 100 метара од аутопута, железничке пруге, аеродрома, а лета при смештају пчелињака не смеју бити окренута према аутопуту, железничкој прузи и аеродрому,


(3) 20 метара од објеката за боравак људи или гајење животиња,


(4) 100 метара од предшколске или школске установе, интерната, игралишта и других спортских терена за децу и одрасле,


(5) 15 метара од категорисаног пута, односно најмање пет метара ако између пчелињака и категорисаног пута постоји препрека висине 2,20 метра (зид, објекат, густо засађена стабла, жива ограда, ограда без отвора и друго),


(6) 500 метара од суседног пчелињака који има најмање 21 кошницу или 200 метара од суседног пчелињака који има до 20 кошница, а који се налазе ван насељеног места,


(7) 300 метара, као и бочно 150 метара од суседног пчелињака у правцу излета пчела, на паши ратарских, воћарских и индустријских медоносних култура, који се налази ван насељеног места,


(8) 50 метара од првог суседног пчелињака, који се налази у насељеном месту;


2) лета свих кошница, нуклеуса и оплодњака не буду директно окренута према:


(1) вратима и прозорима стамбених и пословних зграда, предшколских и школских установа, интерната, стаја за стоку и категорисаним путевима, 


(2) међи суседног имања, ако је пчелињак на удаљености мањој од пет метара од међе; 


3) пчелар има писмену сагласност власника – корисника земљишта за постављање пчелињака у случају да пчелињак није постављен на земљишту које је у својини пчелара. 


Изузетно од одредбе става 1. тачка 1. подтач. (3), (6) и (8) овог члана удаљеност од суседног пчелињака, може бити и мања ако се пчелари суседних пчелињака или власници објеката за боравак људи или гајење животиња о томе писмено сагласе. 


Стационирани пчелињак се може поставити у заштићеном подручју под условима које одреди управљач заштићеног подручја, у складу са законом којим се уређује заштита природе.


Стационирани пчелињак се не може постављати у густо насељеној градској зони, осим уз сагласност јединице локалне самоуправе.
 


Услови гајења пчела у селећем пчелињаку 


Члан 6.


Гајење пчела може да се врши у селећем пчелињаку ако су испуњени услови из члана 5. овог правилника и ако је:


1) повереник пашног реда, у складу са капацитетом пчелиње паше, пре довожења пчелињака договорио његов смештај с власником, односно корисником земљишта у случају да се пчелињак не поставља на земљишту које је у својини пчелара; 


2) пчелар самостално договорио с власником, односно корисником земљишта смештај пчелињака и о томе обавестио повереника пашног реда у року од 48 сати од постигнутог договора;


3) селећи пчелињак удаљен од суседног селећег пчелињака најмање 200 метара ваздушне линије, односно најмање 500 метара од стационираног пчелињака.


Изузетно од одредбе става 1. тачка 3) овог члана удаљеност од суседног стационираног пчелињака може бити и мања, ако се пчелари суседних пчелињака о томе писмено сагласе. 


У случају постављања селећег пчелињака на стајалиште, ради презимљавања пчелињих друштава, удаљеност између стајалишта за презимљавање и најближег стационираног пчелињака мора бити најмање 500 метара.
 
Постављање пчелињака


 Члан 7.


Предност за постављање пчелињака има пчелар који је први формирао или доселио пчелињак на изабрано стајалиште, осим ако прописом којим се уређује катастар није другачије прописано. 


После постављања пчелињака у заштитном појасу, мора се одмах на видљивом месту поставити плоча правоугаоног облика, димензија најмање 20 x 30 cm, на којој је читко исписано име и презиме, односно назив, адреса и телефонски број пчелара, као и ИД број газдинства из Централне базе о обележавању животиња (у даљем тексту: Централна база). 
 
Пашни ред


 Члан 8.


Пашним редом се одређује:


1) повереник пашног реда;


2) површина медоносног пашњака;


3) препоручена насељеност пчелињим друштвима у односу на површину и врсту паше;


4) распоред стационираних пчелињака, као и распоред незаузетих стајалишта која су одређена за привремено довожење селећих пчелињака на пашу;


5) начин додељивања стајалишта;


6) начин уређења и означавања стајалишта;


7) поступак селидбе пчелињих друштава са стајалишта.


Пашни ред мора бити усклађен са катастром.
 
Предвидљива паша


Члан 9.


Поверенику пашног реда доставља се пријава за доделу стајалишта (у даљем тексту: пријава) пре предвидљиве паше или намере довожења пчелињих друштава на презимљавање, која садржи следеће податке:


1) име и презиме, адресу, односно назив, седиште и телефонски број пчелара;


2) ИД број газдинства из Централне базе; 


3) планирани датум довожења и одвожења пчелињих друштава;


4) број и врсту превозних средстава и број пчелињих друштава;


5) одговарајућу зоотехничку документацију и документацију у складу са прописом којим се уређује здравствена заштита животиња;


6) планирано стајалиште.


По поднетој пријави даје се сагласност за смештај пчелињих друштава или се пчелар обавештава да се његова пријава одбија уз навођење разлога за одбијање.


Сагласност из става 2. овог члана даје се на Обрасцу - Сагласност за смештај пчелињих друштава, који је одштампан уз овај правилник и чини његов саставни део.
 
Непредвидљива паша


Члан 10.


На начин из члана 9. овог правилника врши се и довожење пчелињих друштава на непредвидљиву пашу, ако на медоносном пашњаку постоји слободно место за њихово довожење.


У случају издавања сагласности за смештај пчелињих друштава на непредвидљиву пашу, пчелињак се на тој паши распоређује у року од 24 сата од подношења пријаве. 
 
Постављање селећег пчелињака на пчелињу пашу


Члан 11.


У складу са капацитетом медоносног пашњака, пре довожења селећег пчелињака, договара се његово постављање са власником, односно корисником земљишта.
 
Поступање у случају престанка пчелиње паше и настанка штете


Члан 12.


Ако је пчелиња паша завршена и не постоји могућност њеног обнављања или ако се гајењем пчела причини штета власнику, односно кориснику земљишта пчелињак се сели са медоносног пашњака.


Ако се гајењем пчела причини штета власнику, односно кориснику земљишта, поступа се у складу са законом којим се уређује накнада штете.


 


III. УСЛОВИ И НАЧИН СЕЛИДБЕ ПЧЕЛА


 


Члан 13.


Селидба пчела може се обављати свим превозним средствима.


Приликом селидбе пчела лета на кошницама морају бити затворена и кошнице обезбеђене, тако да за време селидбе пчеле не могу излетати из кошница.


Изузетно од одредбе става 2. овог члана, ако се селидба пчела обавља ноћу по асвалтном путу, лета кошница могу бити отворена.


Лице које врши селидбу пчела мора да има уверење о транспорту у складу са законом.


Селидба пчела на пчелињу пашу може да се врши ако је обезбеђена пратња пчелара.


Изузетно од одредбе из става 5. овог члана, пакетни ројеви и матице с пчелама пратиљама које се превозе не морају имати пратњу.


У случају појаве временске непогоде, пожара, поплаве, појаве грабежи на пчелињаку и слично, пчелар може да пресели пчелињак без одлагања, о чему обавештава повереника пашног реда и надлежну ветеринарску службу.


 


IV. САДРЖИНА УВЕРЕЊА О ТРАНСПОРТУ


 


Члан 14.


Уверење о транспорту мора да садржи нарочито податке о власнику пчелињака, броју пчелињих друштава која се селе, полазном месту и одредишту на које се селе пчелиња друштва, као и податке који су утврђени у складу са законом којим се уређује ветеринарство. 


 


V. УСЛОВИ ЗА ИЗДАВАЊЕ САГЛАСНОСТИ ДА ПЧЕЛАРИ ИЗ ДРУГИХ ЗЕМАЉА МОГУ КОРИСТИТИ ПЧЕЛИЊУ ПАШУ НА ТЕРИТОРИЈИ РЕПУБЛИКЕ СРБИЈЕ


 


Члан 15.


Пчелари из других земаља могу користити пчелињу пашу на територији Републике Србије, постављати селећи пчелињак и вршити транспорт пчела под следећим условима:


1) да гаје пчеле расе Apis mellifera carnica;


2) да имају уверење о здравственом стању издато од стране надлежног органа земље из које се довозе пчелиња друштва, као и уверење о здравственом стању издато у складу са прописом којим се уређује здравствена заштита животиња.


 


VI. ЗАВРШНА ОДРЕДБА


 


Члан 16.


Овај правилник ступа на снагу осмог дана од дана објављивања у „Службеном гласнику Републике Србије”, осим одредаба чл. 8. до 12. које се примењују од 1. јануара 2013. године. 


 


Број 110-00-168/2010-09


У Београду, 4. октобра 2010. године


Министар, 


др Саша Драгин, с.р.