На
основу члана 36. став 5 Закона о заштити од пожара – пречишћени текст
(„Службени гласник СР Србије“, број 53/82), републички секретар за унутрашње
послове, доноси
 
 
ПРАВИЛНИК


о организацији и устројству, начину вршења службе и дисциплини у територијалним 
ватрогасним јединицама 
„Службени
гласник СРС", број 62 од 28. децембра 1982.
 
 
Члан
1.
Овим правилником
уређује се организација и устројство територијалних ватрогасних јединица,
минималан број ватрогасаца, минимум техничке опреме, начин вршења службе и
дисциплина у територијалним ватрогасним јединицама. 
 
I.
ОРГАНИЗАЦИЈА И УСТРОЈСТВО 
 
Члан
2.
Територијалне
ватрогасне јединице обављају задатке и послове одређене актима о њиховом
оснивању, општинским плановима заштите од пожара и општим актима о организацији
и раду органа унутрашњих послова у чијем су саставу ове јединице, у складу са
законом и овим правилником. 
У остваривању својих
задатака и послова, територијалне ватрогасне јединице се ангажују и на
организовању и спровођењу мера и активности којима се обезбеђује пуна сарадња и
садејство свих субјеката друштвене самозаштите који раде и делују у области
заштите људи и имовине од пожара и других елементарних непогода. 
Територијалне
ватрогасне јединице дужне су да нарочиту пажњу посвећују развоју и унапређењу
добровољног ватрогаства путем заједничких акција гашења пожара, заједничког
коришћења ватрогасних објеката, средстава и опреме, заједничке обуке, смотри,
изложби и такмичења и да са друштвеним организацијама за област заштите од
пожара заједнички наступају у свим акцијама које оне организују, а нарочито
пропагирању добровољног ватрогаства, васпитању и стручној обуци подмлатка у
добровољном ватрогаству. 
 
Члан
3. 
Организација и рад
територијалних ватрогасних јединица и систематизација задатака и послова у тим
јединицама, уређује се општим актом о организацији и раду и општим актом о
систематизацији задатака и послова заједничког секретаријата за унутрашње
послове односно Градског секретаријата за унутрашње послове града Београда (у
даљем тексту: заједнички секретаријат), сагласно закону, овом правилнику и
актима скупштина општина о оснивању територијалних ватрогасних јединица. 
Општим актом о
организацији и раду и општим актом о систематизацији задатака и послова
заједничког секретаријата, задаци и послови ватрогасаца организују се и
систематизују са задацима и пословима противпожарне превентиве, у
организационој јединици за послове заштите од пожара. 
Задаци и послови из
става 2. овог члана организују се и врше у оквиру задатака и послова јавне
безбедности. 
 
Члан
4. 
Територијална
ватрогасна јединица основана за територију општине или за део њене територије,
односно заједничка територијална ватрогасна јединица споразумно основана од
стране општине и организација удруженог рада, општим актом о организацији и
раду заједничког секретаријата организационо се поставља као унутрашњи
организациони део секретаријата (одељења) за унутрашње послове у општини. 
Заједничка
територијална ватрогасна јединица двеју или више општина, односно део те
јединице који има седиште у другој општини – суоснивачу заједничке
територијалне ватрогасне јединице, општим актом о организацији и раду
заједничког секретаријата организационо се поставља као унутрашњи организациони
део секретаријата (одељења) за унутрашње послове у оној општини на чијој
територији заједничка територијална ватрогасна јединица има седиште. 
У граду Београду
територијалне ватрогасне јединице организационо су у Градском секретаријату за
унутрашње послове, у оквиру основне организационе јединице за заштиту од пожара.

 
Члан
5. 
Територијалне
ватрогасне јединице организују се као ватрогасне групе, одељења, водови, чете и
бригаде. Ватрогасна група у свом саставу има најмање 5 ватрогасаца, одељење 9,
вод 27, чета 54 и бригада најмање 108 ватрогасаца. 
Организациони облици
територијалних ватрогасних јединица из става 1. овог члана утврђују се општим
актом о организацији и раду заједничког секретаријата у зависности од процене
угрожености од пожара утврђене плановима заштите од пожара општина које су
образовале заједнички секретаријат. 
 
Члан
6. 
У територијалним
ватрогасним јединицама могу се образовати унутрашње организационе јединице, и
то у: 
– ватрогасном
одељењу – групе; 
– ватрогасном воду –
одељења и групе; 
– ватрогасној чети –
водови, одељења и групе; 
– а у ватрогасној
бригади – чете, водови и одељења. 
Када се у
територијалној ватрогасној јединици образују унутрашње организационе јединице
онда ватрогасна група има најмање 5 ватрогасаца, одељење 9, вод 27 и ватрогасна
чета најмање 54 ватрогасца. 
Општим актом о
систематизацији задатака и послова заједничког секретаријата утврђују се у
територијалним ватрогасним јединицама и задаци и послови којима се обезбеђује
одржавање ватрогасне опреме и справа, техничких средстава, средстава везе и
узбуне и извршавање специфичних задатака заштите и спасавања људи и имовине од
пожара и других елементарних непогода (спасавање из радиоактивних и озрачених
средина, спасавање на води, испод рушевина, у каменоломима, при ерупцији гасова
и нафте, хаваријама, при земљотресима и сл.). 
 
Члан
7. 
Територијалном
ватрогасном јединицом из члана 5. овог правилника руководи командир, а
ватрогасном бригадом командант бригаде. 
Руководилац
територијалне ватрогасне јединице из става 1. овог члана, непосредно за свој
рад одговара руководиоцу организационе јединице за послове заштите од пожара
образоване у секретаријату (одељењу) за унутрашње послове у општини. 
 
Члан
8. 
Руководилац
територијалне ватрогасне јединице одговоран је за сталну и потпуну мобилност и
спремност ватрогасне јединице за ефикасно извршавање задатака који су јој
поверени. 
У руковођењу
територијалном ватрогасном јединицом, руководилац јединице улаже све
организаторске и стручне способности у циљу успешног извршавања задатака и
послова јединице, благовремено предузима све потребне мере и радње на основу
закона и других прописа и стално ради на унапређењу оперативне готовости
ватрогасне јединице и сваког радника у јединици. 
 
Члан
9. 
Територијалне
ватрогасне јединице морају имати минимум ватрогасне и друге техничке опреме и
средстава, неопходан за самостално и ефикасно гашење пожара на територији,
односно подручју које противпожарно штите. 
Минимум ватрогасне и
друге техничке опреме из става 1. овог члана одређен је у посебном Прегледу
који је дат уз овај правилник и чини његов саставни део. 
 
II.
НАЧИН ПОСТУПАЊА У ИЗВРШАВАЊУ ЗАДАТАКА И ПРИМЕНИ ЗАКОНСКИХ ОВЛАШЋЕЊА
 
1.
Пријем дојаве пожара 
 
Члан
10. 
Територијалне
ватрогасне јединице примају обавештења о насталом пожару: од грађана –
телефоном или непосредно; преко средстава јавног информисања (радио,
телевизије) од организација удруженог рада, других организација и државних
органа и путем непосредног осматрања. 
 
Члан
11. 
Када се телефоном
прима обавештење о насталом пожару, дежурни радник у ватрогасној јединици,
прикупља следеће податке: 
1. место где се
појавио пожар (улица, број, евентуално назив краја и најближи путеви за долазак
на место пожара); 
2. шта гори – врста
пожара (стамбена зграда, индустријски објекат и др.); 
3. да ли постоји
опасност по живот људи; 
4. обим и величина
пожара, на којем делу зграде (кров, спрат) и да ли су суседни објекти у
опасности; 
5. презиме и име
лица које је пријавило пожар и број телефона са којег јавља. 
Ради утврђивања
тачности дојаве пожара врши се провера. 
Пријем дојаве пожара
се врши на посебном обрасцу, у два примерка, од којих један остаје евиденцији,
а други даје руководиоцу акције гашења пожара. 
 
Члан
12. 
Дежурни радник у
територијалној ватрогасној јединици, по пријему дојаве пожара, одмах обавештава
дежурног у секретаријату (одељењу) за унутрашње послове у општини. 
 
2.
Одлазак на место пожара 
 
Члан
13. 
По пријему и обради
дојаве пожара, у територијалној ватрогасној јединици даје се узбуна ради
припреме за покрет и интервенцију. Узбуну даје руководилац територијалне
ватрогасне јединице, дежурни радник у ватрогасној јединици или друго овлашћено
лице. 
 
Члан
14. 
Узбуна унутар
територијалне ватрогасне јединице даје се звучним сигналом или на други
уобичајени начин, зависно од услова и техничке опремљености ватрогасне
јединице. Путем звучног разгласа дају се кратка упутства о разлогу узбуне. 
Радници који се не
налазе у ватрогасној јединици у време узбуне, позивају се на начин утврђен
општинским планом заштите од пожара. 
Средства за
узбуњивање морају се одржавати у исправном стању. 
 
Члан
15. 
По извршеној
припреми за покрет, ватрогасна јединица са руководиоцем акције гашења пожара
одлази на интервенцију. 
Број и врсту
ватрогасних справа и друге опреме у тренутку примљеног обавештења о пожару,
одређује руководилац територијалне ватрогасне јединице или лице које замењује
руководиоца, односно дежурни у ватрогасној јединици. 
Одређивање врсте и
броја ватрогасних возила, броја моторних пумпи и друге опреме зависи од врсте и
обима пожара, места пожара и извора воде, стања путева и висине објеката
захваћених пожаром. 
 
Члан
16. 
Као правац кретања
возила територијалне ватрогасне јединице до места пожара, одређује се најкраћи
пут који је сигуран за безбедан саобраћај. 
Утврђени распоред
возила у покрету не може се мењати изузев возила у којем се налази руководилац
територијалне ватрогасне јединице или руководилац акције гашења пожара, односно
изузетно када то потребе захтевају. 
 
Члан
17. 
Ватрогасна возила
користе законом утврђено право првенства пролаза, у односу на друга возила,
када одлазе на место пожара. 
Употребу прописаних
звучних и светлосних знакова којима се захтева право првенства пролаза
ватрогасног возила у саобраћају, наређује руководилац акције гашења пожара. 
Употреба звучних
знакова се избегава у пролазу поред места где се налази окупљен већи број лица
(болнице, школе, биоскопи и сл.) како би се избегла могућа паника. 
У повратку са
интервенције и ноћу, звучни знакови се не употребљавају. 
 
Члан
18. 
Свако возило са
посадом има одређеног руководиоца којем је посада возила подређена. 
На челу колоне у
кретању налази се руководилац територијалне ватрогасне јединице, односно
руководилац акције гашења пожара. 
 
Члан
19. 
У случају да се
ватрогасним возилом не може доћи до места пожара (мека подлога, снежни наноси,
комуналне препреке), руководилац акције гашења пожара предузима мере: 
– да се до места
пожара дође коришћењем одговарајућих вучних средстава, и 
– да се до места
пожара дође коришћењем туђих саобраћајних средстава за превоз људства и опреме.
 
Члан
20. 
Ако се на путу до места
пожара прими обавештење од дежурног радника у ватрогасној јединици или од
органа унутрашњих послова, да више не постоји опасност од пожара, руководилац
територијалне ватрогасне јединице, односно руководилац акције гашења пожара ће
наредити повратак возила у ватрогасну јединицу. 
 
Члан
21. 
Ако се на путу до
места пожара прими обавештење о новом пожару или примети нов пожар, руководилац
акције гашења пожара ће: 
1. ако нема
могућности да одвоји део људства, справа и опреме, наставити пут и о томе хитно
обавестити територијалну ватрогасну јединицу. Ако се ради о пожару где су
људски животи у опасности, или о пожару у којем је угрожена имовина веће
вредности, одлази се на гашење овог пожара и о томе обавештава ватрогасна
јединица; 
2. ако је на пожар
изишао са више справа, опреме и људи, извршиће распоред опреме и људства за
гашење пожара на оба места, о чему обавештава ватрогасну јединицу. 
 
Члан
22. 
По доласку на место
пожара руководилац акције гашења пожара мора успоставити везу са територијалном
ватрогасном јединицом (радио-везом, телефоном) ради информисања о развоју
догађаја и активирања допунских снага. 
На месту пожара мора
се успоставити и веза ради размене информација на одређеним пожарним секторима
и издавања наређења. 
 
3.
Руковођење гашењем пожара, процена ситуације, одлука и план акције гашења
пожара
 
Члан
23. 
Начин руковођења
акцијом гашења пожара и спасавања људи и имовине, зависи од размене пожара и
снага које учествују у гашењу пожара. 
Гашењем пожара
руководи руководилац ватрогасне јединице која је прва започела да гаси пожар,
ако се руководиоци ватрогасних јединица које учествују у гашењу пожара
другачије не договоре. 
У случају избијања
пожара ширих размера, гашењем пожара и спасавањем људи и имовине може
руководити штаб за гашење пожара. 
 
Члан
24. 
У гашењу пожара и
спасавању људи и имовине, територијалне ватрогасне јединице међусобно сарађују
и једна другој пружају помоћ. 
Ради што успешнијег
гашења пожара и спасавања људи и имовине, тероторијалне ватрогасне јединице
сарађују и усаглашавају своја дејства и са другим субјектима друштвене
самозаштите (ватрогасним јединицама добровољних ватрогасних друштава и
организација удруженог рада, специјализованим јединицама цивилне заштите,
територијалне одбране и др.). 
Сарадњу при гашењу
пожара и спасавању људи и имовине угрожених пожаром организује руководилац
акције гашења пожара. Са руководиоцима других јединица и снага, руководилац
акције гашења пожара одређује начин сарадње и повезаност и систем веза
информисања. 
 
Члан
25. 
Руководилац акције
гашења пожара дужан је да на месту пожара утврди: 
– да ли су пожаром
угрожени људи, 
– локацију пожара и
врсту материјала захваћеног пожаром, 
– обим и интензитет
пожара, 
– правац ширења
пожара, 
– карактеристику
објеката захваћених пожаром, и 
– могућност прилаза
и улаза у објекат. 
 
Члан
26. 
На основу утврђеног
стања и процене ситуације на месту пожара, руководилац акције гашења пожара
доноси одлуку о начину спасавања људи и имовине, врсти ватрогасне опреме и
средстава која ће употребити за гашење пожара, потребној снази у људству,
начину гашења пожара, правцу напада, мерама безбедности радника при гашењу
пожара, употреби заштитне опреме, начину снабдевања водом и др. 
 
Члан
27. 
Руководилац акције
гашења пожара је дужан да у току прве фазе процене ситуације, зависно од обима
и врсте пожара и тактичког дејства, предвидети начелни распоред ватрогасних
справа и опреме, руководећи се следећим: 
– да ватрогасне
справе, опрема и средства нису угрожени рушењем објеката и утицајем повећане
радијације топлоте; 
– да се распоредом
средстава обезбеди ефикасно дејство на главни правац гашења пожара; 
– да се обезбеди
ефикасан и наизменичан рад ватрогасних справа, опреме и средстава; 
– да се обезбеди
несметан и безбедан саобраћај ватрогасних справа, опреме и средстава, и 
– да се вишак опреме
и средстава са места пожара упути у ватрогасну јединицу. 
 
Члан
28. 
Руководилац акције
гашења пожара одредиће правац дејства гашења пожара у зависности од опасности
за живот људи и угрожености имовине, карактеристика материјала који гори, места
пожара и др. 
При одређивању
правца дејства људства, ватрогасних средстава и опреме, мора се имати у виду: 
– ако је пожаром
створена опасност по живот људи, правац дејства снага људства, ватрогасних
средстава и опреме мора бити усмерена на безбедно спасавање, односно евакуацију
људи, 
– ако је пожар
захватио део зграде и постоји опасност да се прошири на друге делове или
суседне зграде, просторије или постројења, правац дејства људства, ватрогасних
средстава и опреме треба усмерити на основни правац ширења пожара; 
– ако објекат гори и
постоји опасност да се прошири на друге објекте већег значаја, људство,
ватрогасна средства и опрема ће се усмерити са стране објекта које није
захватио пожар; 
– ако објекат гори,
а не прети опасност за суседне објекте, правац дејства људства, ватрогасних
средстава и опреме, усмериће се тамо где пожар може нанети највећу штету, и 
– ако у зони пожара
прети опасност од експлозије, правац дејства снага ватрогасних средстава и
опреме биће са места одакле се може успешно спречити експлозија и осигурати
безбедност учесника у гашењу пожара. 
 
Члан
29. 
У случају сазнања о
новим детаљима који утичу на одређивање правца дејства у гашењу пожара, правац
дејства људства и ватрогасних средстава и опреме може се мењати. 
 
Члан
30. 
Руководилац акције
гашења пожара је дужан да у току гашења пожара води рачуна о заштити живота
лица која учествују у гашењу пожара и да спречи непотребна оштећења објекта и
материјалних добара која се спасавају. 
 
4.
Издавање наређења 
 
Члан
31. 
Руководилац акције
гашења пожара може издавати наређења грађанима, организацијама удруженог рада и
другим организацијама и лицима у државним органима у случајевима и на начин
прописан законом у циљу: 
1. заштите живота и
личне сигурности људи и имовине угрожених пожаром, експлозијом, отвореним
гасовима и елементарним непогодама, и 
2. спречавања и
отклањања последица проузрокованих непогодама. 
 
Члан
32. 
Наређења руководиоца
акције гашења пожара односе се на предузимање одређених мера и радњи или на уздржавање
од одређених активности од којих непосредно зависи извршење задатака и то само
за време које је неопходно да се ти задаци изврше. 
Лица која станују у
непосредној близини места пожара и лица која се затекну на месту пожара, као и
организације удруженог рада и друге организације и државни органи, дужни су да
по наредби руководиоца акције гашења пожара, пруже помоћ у гашењу пожара и
спасавању људи и имовине, стављају на располагање ватрогасној јединици алат,
превозна, техничка и друга средства за гашење пожара и спасавање људи и
имовине. 
У организацијама
удруженог рада и другим самоуправним организацијама и заједницама наређење се
издаје инокосном пословодном органу или лицу које га замењује. Ако су ова лица
одсутна, наређење се издаје лицу које се затекне у просторијама организације
удруженог рада и другим самоуправним организацијама и заједницама и државним
органима. 
Наређење се издаје
непосредно и усмено. 
 
а)
Забрана приступа непозваним лицима на место гашења пожара, као и саобраћаја
поред тог места 
 
Члан
33. 
Забрана приступа
непозваним лицима на место гашења пожара, као и забрана саобраћаја у близини
места пожара предузима се ради спречавања наступања опасности по живот људи и
штете за имовину и ради што успешнијег и несметаног гашења пожара. 
Време трајања
забране приступа из става 1. овог члана одређује руководилац акције гашења
пожара. 
 
б)
Евакуација лица и имовине 
 
Члан
34. 
Руководилац акције
гашења пожара наређује евакуацију лица и имовине из угрожених просторија и
објеката и предузима мере за указивање прве помоћи повређенима и за њихово
отпремање до здравствене организације удруженог рада као и мере за обезбеђење
евакуисане имовине. 
 
Члан
35. 
Руководилац акције
гашења пожара предузима мере да не дође до отуђивања, односно незаконитог присвајања
евакуисане имовине. 
Пронађени новац,
хартије од вредности и остале драгоцености, руководилац акције гашења пожара,
уз потврду о пријему, предаје надлежном органу за унутрашње послове. 
 
в)
Прекид довођења електричне струје, гаса и течних горива 
 
Члан
36. 
На месту пожара
руководилац акције гашења пожара наредиће прекид довођења електричне струје,
гаса, нафте и других запаљивих течности ради спречавања даљег ширења пожара или
настанка експлозије. 
 
г)
Обезбеђење извора воде и снабдевање водом 
 
Члан
37. 
Руководилац акције
гашења пожара у зони где се појавио пожар или у читавом насељу, ограничиће
делимично или потпуно довод воде коју користе грађани, организације удруженог
рада или друге организације и државни органи, ако се на други начин не може
обезбедити потребна количина воде за гашење пожара. 
Ради ефикасног
гашења пожара, радници ватрогасне јединице могу користити и воду из суседних
бунара, цистерни, резервоара и сл. који припадају грађанима, организацијама
удруженог рада и самоуправним организацијама и заједницама, а који се налазе у
зони где се појавио пожар. 
 
д)
Употреба туђег саобраћајног средства 
 
Члан
38. 
Ради превоза
повређених лица до најближе здравствене организације удруженог рада, евакуације
лица и имовине и допремања средстава за гашење пожара, руководилац акције
гашења пожара наредиће коришћење саобраћајних средстава грађана, организација
удруженог рада и других организација и државних органа, ако на месту пожара
нема других возила за превоз повређених лица, односно за допрему средстава за
гашење пожара.
 
Члан
39. 
На захтев власника
саобраћајног средства, руководилац акције гашења пожара је дужан да изда
потврду о употреби саобраћајног средства, ради регулисања накнаде стварне штете
проузроковане употребом ових средстава од стране ватрогасне јединице. 
У потврди о употреби
туђег саобраћајног средства назначиће се подаци о возилу које је употребљено
(врста, марка и регистарски број), време за које је возило било употребљено,
број пређених километара и разлог употребе возила. 
 
ђ)
Делимично или потпуно рушење угрожених објеката 
 
Члан
40. 
Руководилац акције
гашења пожара наредиће делимично или потпуно рушење објеката или делова
објеката који нису захваћени пожаром, у случају да се на други начин не може
обезбедити гашење пожара или спасавање живота људи. 
 
е)
Улажење, односно насилно отварање закључаног објекта или просторије 
 
Члан
41. 
Радници ватрогасне
јединице, на основу наредбе руководиоца акције гашења пожара, улазе односно
насилно отварају закључани објекат или просторију ради гашења пожара и
спасавања људи и имовине: 
1. ако је у стану,
објекту или просторији настао пожар или експлозија при чему су доведени у
питање животи људи и имовина; и 
2. ако наступи
потреба за отклањањем непосредне опасности од пожара или експлозије. 
Приликом насилног
уласка у закључани објекат или просторију, избегаваће се непотребна оштећења. 
Радници ватрогасне
јединице могу се задржати у објекту или просторији само док постоје разлози
због којих су ушли. 
 
Члан
42. 
Радници
територијалне ватрогасне јединице могу ући у просторије дипломатских мисија или
међународних организација које имају статус дипломатских мисија и конзуларне
просторије, у случају пожара или експлозије која захтева спасавање живота људи
и имовине већег обима, само уз захтев шефа мисије, односно шефа конзулата или
шефа дипломатске мисије. 
Радници
територијалне ватрогасне јединице ће о примљеном захтеву из става 1. овог
члана, пре уласка у просторије, ако је то могуће, прибавити претходну
сагласност руководиоца територијалне ватрогасне јединице. 
 
5.
Одлазак са места пожара
 
Члан
43. 
Радници
територијалне ватрогасне јединице су дужни да послове гашења пожара и спасавања
људи и имовине врше све док се пожар не угаси, односно спасавање не заврши. 
Ватрогасна јединица
не може напустити место пожара пре него што се руководилац акције пожара не
увери да је пожар угашен. 
 
Члан
44. 
Санација места
пожара се може извршити након одобрења истражног судије и органа за унутрашње
послове. 
Руководилац акције
гашења пожара може наредити чишћење места пожара само у толикој мери да буде
отклоњена свака опасност од поновног избијања пожара, односно рушења објекта. 
 
Члан
45. 
Ако постоји опасност
од поновног избијања пожара, руководилац акције гашења пожара одредиће
ватрогасну стражу са потребним бројем ватрогасаца, справа и опреме на месту
пожара. 
 
Члан
46. 
У повратку са гашења
пожара до ватрогасне јединице, вожња се врши по саобраћајним прописима који се
односе и на остале учеснике у саобраћају. 
 
Члан
47. 
Руководилац акције
гашења пожара дужан је да по повратку са интервенције сачини извештај о току и
резултатима интервенције и достави га инспектору за противпожарну заштиту. 
 
III.
ДИСЦИПЛИНА И УНУТРАШЊИ РЕД 
 
Члан
48. 
Дисциплина и
унутрашњи ред у територијалним ватрогасним јединицама имају за циљ да обезбеде
сталну и потпуну мобилност и спремност ових јединица за ефикасно извршавање
задатака и послова који су им поверени. 
 
Члан
49. 
Радници
територијалне ватрогасне јединице у извршавању својих обавеза и овлашћења дужни
су: 
– да радне обавезе
извршавају савесно, уредно, дисциплиновано и пожртвовано и доприносе одржавању
и јачању дисциплине, развијању и учвршћивању другарских односа и узајамно се
помажу; 
– да на основу рада
и резултата рада изграђују здраве међуљудске односе и развијају другарство,
међусобно поверење и друге врлине; 
– да стално раде на
стручном усавршавању и општем образовању; 
– да чувају службену
и државну тајну; 
– да у свакој
прилици чувају углед органа унутрашњих послова, ватрогасне јединице и свој
лични углед; 
– да брижљиво чувају
и одржавају ватрогасне справе, опрему и средства која су им поверена на
руковање и чување; 
– да извршавају и
друге задатке утврђене програмом рада и унутрашњим редом ватрогасне јединице. 
 
Члан
50. 
Радници
територијалне ватрогасне јединице су дужни да у потпуности познају територију
коју ватрогасна јединица штити од пожара, општинске планове и планове радних и
других организација о заштити од пожара, локацију већих и важнијих објеката,
саобраћајнице и њихову проходност, водоводну мрежу, изворе воде и остале важне
податке од којих зависи успех интервенције. 
 
Члан
51. 
Радник територијалне
ватрогасне јединице не може се удаљавати са дужности без одобрења надлежног
руководиоца. Радник територијалне ватрогасне јединице, када врши послове у
сменама, не сме да напусти дужност пре него што добије смену или му то одобри
надлежни руководилац. 
Радник територијалне
ватрогасне јединице дужан је да започети посао, који не трпи одлагање, доврши
без обзира да ли је радно време истекло. 
 
Члан
52. 
Радник територијалне
ватрогасне јединице је дужан да се претходно јави руководиоцу јединице или
непосредном руководиоцу, кад се по приватном или другом послу удаљава ван
седишта јединице, односно пребивалишта, дуже од 24 часа и између дежурства у
сменама. 
У ванредним
ситуацијама (елементарне непогоде и веће несреће и др.) радник територијалне
ватрогасне јединице је обавезан да се одмах јави руководиоцу или дежурном
раднику у територијалној ватрогасној јединици. 
 
Члан
53. 
Радник територијалне
ватрогасне јединице, кад врши службене послове и задатке, дужан је да носи
униформу са одговарајућим ознакама у складу са прописима о униформи и функционалним
ознакама професионалних ватрогасаца, а при гашењу пожара и спасавању људи и
имовине угрожених пожаром или другим елементарним непогодама – и прописану
заштитну опрему. 
Радник територијалне
ватрогасне јединице дужан је да носи прописану униформу и када присуствује
обавезној настави, радним састанцима, за време полагања стручних испита,
похађања курсева и семинара и других видова стручног усавршавања, као и за
време такмичења. 
 
1.
Понашање 
 
Члан
54. 
Радник територијалне
ватрогасне јединице је дужан да се увек и на сваком месту придржава признатих и
уобичајених друштвених норми понашања, да води рачуна о својим поступцима и да
чува свој углед и углед ватрогасне јединице и органа за унутрашње послове у
коме ради. 
На радном и јавном
месту радник мора бити уредно одевен, обријан и подшишан. Дужан је да одржава
косу уредно и да му не пада на уши и делове одеће. Раднику територијалне
ватрогасне јединице није дозвољено да носи браду, а зулуфи не могу да прелазе
половину ушне шкољке. 
 
Члан
55. 
Раднику територијалне
ватрогасне јединице није дозвољено да држи руке у џеповима униформе, нити да
седи у присуству руководиоца ватрогасне јединице и другог руководиоца без
њиховог одобрења. 
Раднику
територијалне ватрогасне јединице, када је у униформи, забрањено је да пуши на
улици за време кретања. На јавним местима (паркови, шеталишта и сл.) може да
пуши ако седи или стоји по страни. У разговору са руководиоцем територијалне
ватрогасне јединице, непосредним или другим руководиоцима, може да пуши само по
њиховом одобрењу. 
 
Члан
56. 
Радник територијалне
ватрогасне јединице улази у канцеларију руководиоца без капе. Шлем се при
уласку у канцеларију не скида. 
 
Члан
57. 
Кад се радник
територијалне ватрогасне јединице обраћа старијем по функцији или звању (у
даљем тексту: старији) стоји „мирно" док му се не одобри да промени став
(да стане „на месту вољно" или да седне). 
Пред стројем, кад
прима рапорт, приликом рапортирања и командовања и старији је дужан да стоји у
ставу „мирно". 
 
Члан
58. 
Старији може да
ослови млађег само по имену (породичном или рођеном) или по звању и имену,
додајући испред тога реч „друже". 
На позив старијег,
радних ватрогасне јединице се одазива са: „Изволите друже" и додаје
функцију или звање. 
 
2.
Поздрављање 
 
Члан
59. 
Радници
територијалне ватрогасне јединице обавезни су да поздрављају и отпоздрављају. 
Радници
територијалне ватрогасне јединице кад су у униформи поздрављају и отпоздрављају
на начин прописан стројевим правилима Југословенске народне армије. 
Поздрављање се врши
појединачно и ватрогасном јединицом са личном опремом или без ње. 
 
Члан
60. 
Радник територијалне
ватрогасне јединице, млађи по функцији, дужан је да поздрави старијег, а
старији је дужан да отпоздрави у свим приликама када се сусрећу или када долазе
у додир у служби или ван ње. Ако су радници територијалне ватрогасне јединице
на истој функцији, поздрављају се узајамно и истовремено. 
Радник територијалне
ватрогасне јединице је дужан да на одговарајући начин поздрави старијег и када
није потпуно и по прописима одевен. 
 
Члан
61. 
Кад радник
територијалне ватрогасне јединице млађи по функцији – звању прилази старијем
ради подношења извештаја, јављања или слично, зауставља се на два до три корака
испред њега, заузима став „мирно" и поздравља. По обављеном разговору,
радник поздравља, окреће се „налево круг" и одлази. 
 
Члан
62. 
Кад радник
територијалне ватрогасне јединице треба да уђе у радну просторију руководиоца,
пријављује се одређеном раднику (секретару, дежурном), а где таквог радника
нема, или кад улази у другу радну просторију, куца на врата и улази по
добијеном одобрењу. 
Кад радник
територијалне ватрогасне јединице улази у радну просторију старијег, поздравља
чим уђе и затвори врата, а кад заврши разговор – непосредно пред излазак из
просторије. 
Кад старији уђе у
радну просторију млађег, млађи устаје и поздравља га. На исти начин поступа се
и кад старији излази из просторије. 
 
Члан
63. 
Кад у радну
просторију уђе старешина органа унутрашњих послова или начелник секретаријата
за унутрашње послове или руководилац територијалне ватрогасне јединице, сви
радници су дужни да устану и поздраве га. 
 
Члан
64. 
Радници
територијалне ватрогасне јединице који раде у истој јединици поздрављају се у
току радног времена само при доласку на посао и при одласку са посла. 
Кад су у грађанском
оделу, радници територијалне ватрогасне јединице се међусобно поздрављају као и
остали грађани, с тим што је млађи дужан да први поздрави старијег. 
Радник ватрогасне
јединице у униформи, поздравља старијег који је у грађанском оделу, ако га познаје.

 
Члан
65. 
Поздрављање
ватрогасном јединицом врши се на месту и у покрету према стројевом правилу
Југословенске народне армије. 
Ватрогасном
јединицом поздрављају се: 
– државна застава и
застава Савеза комуниста; 
– интонирање државне
химне; 
– одређени државни и
политички функционери; 
– старешина органа
унутрашњих послова и начелник секретаријата за унутрашње послове, и 
– погреб са
почастима. 
У другим приликама
ватрогасном јединицом се не поздравља, већ поздравља само старешина који води
ватрогасну јединицу. 
Поздрављање
ватрогасном јединицом за време интонирања државне химне врши се само у
званичним приликама. 
 
Члан
66. 
Ватрогасна јединица
одређена за параду или другу свечаност, врши поздрав само руководиоцу, односно
старешини пред којим се врши дефиле, односно који врши свечану смотру. 
 
Члан
67. 
Ако за време
практичне обуке на терену, на вежбалиште дође старешина, односно руководилац
који се поздравља јединицом, а јединица се не налази на окупу или у неком од
стројевих поредака прописаних за дочек, рад се продужава, а радник који
руководи наставом излази на рапорт. На рапорт се излази кад се старешина,
односно руководилац приближи месту где се налази јединица на 15 до 20 корака. 
Ако старешина,
односно руководилац дође на вежбалиште када се јединица налази на одмору,
командује се „мирно". На команду „мирно" сви се окрећу у страну
откуда старешина, односно руководилац долази и стоје у ставу „мирно", а
радник који изводи наставу излази на рапорт. 
Кад за време
извођења наставе на отвореном простору или у затвореним просторијама, дође
старешина, односно руководилац, руководилац ватрогасне јединице или радник који
изводи наставу командује „мирно" и излази на рапорт. Ако наставу изводи
неуниформисани радник, дежурни, односно руководилац ватрогасне јединице
командује „мирно”, а наставник обавештава старешину, односно руководиоца о теми
коју предаје, односно о врсти часа. 
На предавањима која
не спадају у обавезну наставу у ватрогасној јединици не командује се
„мирно", нити се предаје рапорт. 
 
Члан
68. 
На службеном
састанку који се одржава у затвореној просторији, руководиоца који руководи
састанком сви учесници поздрављају устајањем, на почетку и на завршетку
састанка. Ако је руководилац који руководи састанком раније заузео своје место,
односно ако се састанак одржава у његовој радној просторији поступа се по
одредбама члана 62. овог правилника. Уколико се састанак одржава на отвореном
простору, најстарији радник ватрогасне јединице постројава остале, командује
„мирно" и излази на рапорт руководиоцу који руководи састанком, ако се
друкчије не нареди. 
 
Члан
69. 
У радионици, гаражи,
телефонској централи и сличним просторијама у којима раде радници територијалне
ватрогасне јединице не командује се „мирно" када долази старешина, односно
руководилац, већ поздравља и излази на рапорт руководилац, односно одговорни
радник, а остали радници продужују рад. 
 
Члан
70. 
Старешина, односно
руководилац коме се врши поздрав ватрогасном јединицом и предаје рапорт, после
пријема рапорта и обиласка строја, стаје пред строј и поздравља јединицу
речима: „Другови ватрогасци... здраво". На тај поздрав јединица
једногласно одговара: „Здраво!". 
На исти начин
старешина, односно руководилац може да поздрави ватрогасну јединицу која није у
строју, као и групу радника у разним случајевима (на вежбалишту, за време
одмора и слично). 
 
3.
Дежурство 
 
Члан
71. 
Организација вршења
задатака и послова и распоред радног времена у територијалној ватрогасној
јединици спроводи се тако да се обезбеди непрекидан рад јединице и стална мобилност
и способност за брзу и ефикасну интервенцију. 
У територијалној
ватрогасној јединици води се књига дежурства у коју се уписују сви догађаји и
примопредаје дужности по сменама, са потписом дежурног, односно руководиоца
смене. 
 
4.
Смотре и прегледи 
 
Члан
72. 
Смотром се утврђује
тренутно стање у територијалној ватрогасној јединици, изглед људи, личне
опреме, одеће и обуће. 
Свако постројавање
радника територијалне ватрогасне јединице приликом преузимања смене, треба да
буде кратка смотра. 
Циљ смотре је да се
руководилац територијалне ватрогасне јединице упозна са стањем у јединици и да
предузме мере да се евентуални недостаци отклоне. 
Смотра целокупне
ватрогасне јединице врши се једанпут месечно. 
 
Члан
73. 
Прегледом се, по
правилу, остварује увиду у: 
– опште стање
ватрогасне јединице, њену оспособљеност и опремљеност за извршавање службених
задатака;
– техничку
исправност ватрогасне и друге техничке опреме, уређаја и средстава за гашење
пожара и њихову употребљивост; 
– хигијену и ред у
просторијама ватрогасне јединице.
 
Члан
74. 
Преглед може бити
редовни и ванредни. 
Преглед обавља
руководилац територијалне ватрогасне јединице, односно радник кога овласти
руководилац јединице. 
Редовни преглед се
врши једанпут месечно, а ванредни по потреби. 
 
Члан
75. 
Смотре и прегледи
могу се вршити и приликом инспекцијског надзора у ватрогасној јединици. 
 
Члан
76. 
Ради проверавања
мобилности и спремности територијалне ватрогасне јединице и вршења смотре и
прегледа, руководилац територијалне ватрогасне јединице или начелник
секретаријата за унутрашње послове у општини, могу дати узбуну у ватрогасној
јединици. 
 
Члан
77. 
О извршеним
смотрама, прегледима и узбунама ради обуке, смотре и прегледа, води се посебна
евиденција. 
 
5.
Унутрашњи ред у просторијама ватрогасне јединице 
 
Члан
78. 
Просторије у којима
је смештена територијална ватрогасна јединица треба просторно, квалитетно и
хигијенски да одговарају намени и у њима се мора одржавати примеран ред и
чистоћа. 
У канцеларијама,
учионицама, клубовима и трпезаријама, на највиднијем месту поставља се слика
друга Тита. 
 
Члан
79. 
На згради споља,
поред улазних врата и на видљивом месту, поставља се табла на којој стоји назив
ватрогасне јединице. 
 
Члан
80. 
Кад је радницима
територијалне ватрогасне јединице обезбеђен смештај у просторијама ватрогасне
јединице, дужни су да се придржавају кућног реда. 
Постељне ствари
морају бити чисте. Кревети се намештају једнообразно. 
У спаваћој соби не
сме се држати лако запаљиви материјал. 
Обућа се држи у
ормарима на одређеном простору у ходнику. Није дозвољено да се чисти и суши
обућа и одећа у спаваћој соби. 
Лична опрема и одело
се држи у ормарима, а где нема ормара веша се о чивилук. 
 
Члан
81. 
Кад је у спаваћој
соби смештено више радника одређује се собни старешина. За собног старешину
одређује се радник ватрогасне јединице најстарији по звању, односно функцији,
између радника смештених у просторији. 
Собни старешина је
дужан да се стара о реду и чистоћи у соби и о противпожарним мерама. 
При доласку у
спаваћу собу руководиоца територијалне ватрогасне јединице или руководиоца коме
се рапортира, радник који га први примети командује „мирно" а собни
старешина излази на рапорт и рапортира. Сви присутни радници у соби окрећу се у
страну откуда старешина, односно руководилац долази и стоје „мирно" док се
друкчије не нареди. 
Ако радници
ватрогасне јединице спавају или се одмарају на креветима, не командује се
„мирно", нити се подноси рапорт. 
 
Члан
82. 
У просторијама
територијалне ватрогасне јединице није дозвољено становање породица. 
Забрањено је
становање у просторијама ватрогасне јединице које нису за то намењене. 
 
Члан
83. 
Све просторије у
згради ватрогасне јединице и прилаз треба да имају уређаје за осветљавање. 
У ватрогасним
спремиштима и гаражама мора владати ред који омогућава несметан и брз излазак у
случају потребе. Пред излазом из ових просторија, предузимају се мере које
омогућују несметан излазак у сваком тренутку (чишћење снега, уклањање
материјала и возила и сл.). 
 
Члан
84. 
За ред и чистоћу у
зградама, просторијама и двориштима зграда, у којима је смештена територијална
ватрогасна јединица, одговоран је руководилац ватрогасне јединице, а сваки
радник за ствари са којима је задужен. 
 
Члан
85. 
Руководилац
територијалне ватрогасне јединице, у погледу смештаја и рада у просторијама,
дужан је да: 
– изврши распоред
просторија и смештај људства и да регулише начин употребе и коришћења
заједничких просторија и уређаја; 
– да се стара о
безбедности зграде; 
– да се стара о
одржавању реда и дисциплине, чистоће и примени хигијенских мера; 
– да се стара о
уређењу просторија и круга зграде; 
– одреди зборно
место ватрогасне јединице; 
– одреди где ће се
држати лична опрема и остали прибор, а где лако запаљиви материјал. 
Унутрашњи ред у
територијалној ватрогасној јединици прописује руководилац организационе
јединице за послове заштите од пожара из члана 7. став 2. овог правилника. 
 
6.
Ватрогасна обука и одржавање психофизичких способности 
 
Члан
86. 
Практична и
теоретска ватрогасна обука и одржавање психофизичких способности стална је
радна обавеза радника територијалних ватрогасних јединица. 
Ватрогасна обука и
активности на одржавању психофизичких способности радника територијалних
ватрогасних јединица врше се у оквиру извршавања редовних радних задатака. 
 
Члан
87. 
Практична и
теоретска ватрогасна обука радника у територијалној ватрогасној јединици изводи
се према утврђеном распореду, а најмање два пута недељно са укупно најмање 8
часова недељно. 
Активности на
одржавању психофизичких способности радника у територијалној ватрогасној
јединици врше се 4 часа недељно, без обзира на број радника у смени. 
Активности из ст. 1.
и 2. овог члана организују се и врше у оквиру редовног радног времена. 
 
Члан
88. 
Ватрогасна обука и
физичке активности радника територијалне ватрогасне јединице изводе се по
годишњем програму и месечним плановима. 
Програм и планове из
става 1. овог члана доноси руководилац организационе јединице за послове
заштите од пожара. 
На програм
ватрогасне и физичке обуке прибавља се сагласност секретара надлежног
заједничког секретаријата. 
 
Члан
89. 
За организовање и
спровођење активности утврђених програмом и месечним плановима ватрогасне и
физичке обуке радника територијалне ватрогасне јединице, одговоран је
руководилац територијалне ватрогасне јединице. 
 
7.
Одржавање ватрогасних справа, опреме и средстава 
 
Члан
90. 
Радници
територијалне ватрогасне јединице су дужни да ватрогасне справе, опрему,
уређаје и средства за гашење пожара одржавају у исправном стању и да њима
правилно и стручно рукују. 
За одржавање у
исправности ватрогасних справа, опреме и средстава одговоран је руководилац
територијалне ватрогасне јединице и руководиоци њених организационих јединица и
радници ватрогасне јединице задужени за поједину врсту опреме, односно
средстава. 
 
Члан
91. 
Ватрогасним справама
и опремом рукује се у складу са упутствима произвођача и свака неисправност
одмах се отклања, а ако је неисправност већег обима предузимају се мере да се
неисправне справе и опрема хитно поправе. 
Одржавање справа и
опреме обухвата чување, преглед и оправку. 
 
Члан
92. 
Прегледом справа,
опреме и средстава, обезбеђују се стални увид у стање опреме, благовремено
откривају неисправности и предузимају мере за њихово отклањање. 
Употреба неисправних
справа, опреме и средстава је забрањена. 
 
Члан
93. 
Територијална
ватрогасна јединица смешта возила и другу опрему, справе и средства за гашење
пожара и спасавање људи и имовине на одређеним просторима у којима је
обезбеђена одговарајућа заштита. 
Ватрогасна возила
морају се паркирати тако да им је предњи део окренут према излазу. 
У току зимског
периода ватрогасна возила морају бити обезбеђена зимском опремом за безбедно
кретање на залеђеном и снегом покривеном коловозу. 
Кључ за покретање
мотора возила мора се увек налазити у контакт брави возила. 
 
Члан
94. 
Преглед ватрогасних
справа, опреме и средстава врши се дневно, недељно и ванредно. 
Прегледе из става 1.
овог члана врше радници ватрогасне јединице задужени појединим средствима и
опремом или служба за одржавање у ватрогасној јединици, а време прегледа
одређује руководилац ватрогасне јединице. 
 
Члан
95. 
Дневни преглед
обухвата: 
1. преглед стања
горива, мазива и воде у хладњаку (зависно од врсте возила или моторне пумпе); 
2. преглед
заптивности система за довод горива, уља и воде; 
3. проверу притиска
у гумама манометром и притегнутости точкова; 
4. провера стања и
утврђености главних склопова мотора и њихових веза; 
5. проверу
исправности система за управљање; 
6. стављање мотора у
погон и контролу: 
– рада мотора на
средњем и максималном броју обртаја у времену 5–10 минута; 
– раду манометра за
уље, термометра за воду, показивача горива, амперметра и осталих инструмената; 
– исправности свих
електричних уређаја, акумулатора, фарова, сигналног светла, брисача стакла,
грејача и др., и 
– цурења горива и
грејања; 
7. проверу стања и
утврђености главних склопова, гибњева, амортизера, кабине и сл.; 
8. проверу
комплетности алата, приручног прибора и резерних делова; 
9. проверу
комплетности санитетског материјала; 
10. проверу
комплетности прибора у возилу према инвентарској листи и средстава за гашење
пожара, и 
11. проверу
функционисања квачила, мењача и кочница покретањем возила. 
 
Члан
96. 
У случајевима
интервенције, односно употребе ватрогасних справа, опреме и средстава, врши се
поновни дневни преглед који обухвата: 
– прање и чишћење
возила; 
– отклањање
неисправности примећених у току рада;
– све радње дневног
прегледа, и 
– смештај опреме.
 
Члан
97. 
Недељни преглед
обухвата: 
1. детаљно прање и
чишћење возила, пумпи и прибора; 
2. преглед и чишћење
акумулатора, проверу рада и чишћење осталих електричних уређаја; 
3. преглед и прање
или измену елемената пречистача за гориво, уље и ваздух, у складу са упутством
произвођача; 
4. преглед и
дотезање свих важнијих веза на мотору, трансмисији, систему за управљање и др.;

5. проверу
функционисања ватрогасне пумпе и система за црпљење воде; 
6. подмазивање места
по шеми и упутству произвођача; и 
7. преглед осталих
уређаја. 
 
Члан
98. 
О дневним и недељним
прегледима ватрогасних справа, опреме и средстава води се евиденција. 
О сваком возилу,
ватрогасној пумпи или другој справи води се евиденција у коју се уписују
прегледи и констатује нађено стање. 
 
Члан
99. 
Ванредни преглед
ватрогасних справа, опреме и средстава врши се по наређењу старешине ватрогасне
јединице или органа за унутрашње послове. 
У наређењу се
одређује врста прегледа ватрогасних справа, опреме и средстава коју је потребно
извршити. 
 
IV.
ЗАВРШНЕ ОДРЕДБЕ 
 
Члан
100. 
Руководиоци
организационих јединица за заштиту од пожара донеће програме и планове из члана
88. овог правилника у року од 60 дана од дана ступања на снагу овог правилника.

Руководиоци јединица
из става 1. овог члана прописаће унутрашњи ред у ватрогасним јединицама у року
од 30 дана од дана ступања на снагу овог правилника. 
 
Члан
101. 
Правилник ступа на
снагу осмог дана од дана објављивања у „Службеном гласнику Социјалистичке
Републике Србије". 
 
Број 09-011-6/82
У Београду, 12.
новембра 1982. године
Републички секретар,

Светомир Лаловић, с.
р.