На основу члана 14. став 3. Закона о приватном обезбеђењу („Службени гласник РС”, број 104/13),
Министар унутрашњих послова, уз сагласност министра финансија, доноси
ПРАВИЛНИК 
о начину полагања стручног испита за вршење послова приватног обезбеђења, висини трошкова организовања и спровођења испита и садржини и начину вођења евиденција
"Службени гласник РС", број 28 од 20. марта 
				2015. 
Члан 1.
Овим правилником уређују се начин провере обучености физичких лица, односно начин полагања стручног испита за вршење послова приватног обезбеђења (у даљем тексту: стручни испит), висина трошкова организовања и спровођења стручног испита и садржина и начин вођења евиденција о лицима која су полагала стручни испит.
Члан 2.
Лица која желе да стекну лиценцу за вршење послова приватног обезбеђења, након успешно завршене стручне обуке (у даљем тексту: стручна обука) или без завршене обуке за лица која сагласно Закону о приватном обезбеђењу (у даљем тексту: Закон) немају обавезу да похађају стручну обуку, полажу стручни испит.
На стручном испиту врши се непосредна (теоретска и практична) провера обучености лица из става 1. овог члана за обављање послова приватног обезбеђења. 
Члан 3.
Кандидат који је прошао стручну обуку у складу са Правилником о програмима и начину спровођења обуке за вршење послова приватног обезбеђења према:
1) Програму стручне обуке за вршење послова процене ризика у заштити лица, имовине и пословања, може се пријавити за полагање стручног испита ради стицања:
а) Лиценце за процену ризика у заштити лица, имовине и пословања (ПР1);
2) Програму стручне обуке за вршење послова физичко-техничке заштите лица и имовине и одржавања реда на спортским приредбама, јавним скуповима и другим местима окупљања грађана, може се пријавити за полагање испита ради стицања:
а) Лиценце за вршење основних послова службеника обезбеђења без оружја (ЛФ1);
б) Лиценце за вршење специјалистичких послова службеника обезбеђења са оружјем (ЛФ2);
3) Програму стручне обуке за вршење послова планирања, пројектовања и надзора над извођењем система техничке заштите, може се пријавити за полагање испита ради стицања:
а) Лиценце за вршење послова планирања система техничке заштите (ЛТ1);
б) Лиценце за вршење послова пројектовања и надзора над извођењем система техничке заштите (ЛТ2).
4) Програму стручне обуке за вршење послова монтаже, пуштања у рад, одржавања система техничке заштите и обуке корисника, може се пријавити за полагање испита ради стицања:
а) Лиценце за вршење послова монтаже, пуштања у рад, одржавања система техничке заштите и обуке корисника (ЛТ3).
Члан 4.
Стручни испит полаже се пред Комисијом за полагање стручног испита (у даљем тексту: Комисија) Министарства унутрашњих послова. 
Комисију решењем образује министар унутрашњих послова (у даљем тексту: министар).
Решењем о образовању Комисије уређује се рад Комисије, именују се председник Комисије, заменик председника, секретар и чланови Комисије.
Комисија по потреби може имати више заменика председника и секретара. 
Члан 5.
Радом Комисије руководи председник, а за време његовог одсуства те послове врши заменик председника.
Председник Комисије може одредити заменика или члана испитне Комисије најстаријег по звању, да потпише Записник о полагању стручног испита.
Члан 6.
Комисија спроводи стручни испит у саставу од:
– три члана за спровођење стручног испита из члана 3. тач. 1), 3) и 4) овог правилника;
– пет чланова за спровођење стручног испита из члана 3. тачка 2) овог правилника. 
Секретар комисије утврђује састав Комисије за сваки испит, односно одређује члана Комисије по сваком појединачном предмету и термину полагања стручног испита.
Члан 7.
Чланови Комисије морају имати најмање следеће образовање и то:
1) за спровођење испита из члана 3. тач. 1) и 2) овог правилника: високо образовање на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету из области безбедности, правних наука или економских наука; 
2) за спровођење испита из члана 3. тач. 3) и 4) овог правилника: високо образовање на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету из области техничко-технолошких наука.
Стручни испит у делу тематске области Пожар спроводи члан Комисије са положеним стручним испитом из области заштите од пожара.
Стручни испит у делу тематске области Прва помоћ спроводи члан Комисије са високим образовањем из области медицинских наука или уверењем о стручној оспособљености у складу са прописима којима се уређује Црвени крст Србије.
Стручни испит у делу тематске области Обука у примени физичке снаге – самоодбрана спроводи члан Комисије спортски тренер са најмањим звањем оперативни тренер у области самоодбране (борилачких вештина). 
Члан 8. 
Комисија одређује место, време и распоред полагања испита. 
Стручни испит организује се за најмање 15 кандидата, а најмање једном на свака три месеца током године.
Полагање испита по правилу се организује у Министарству унутрашњих послова.
Изузетно, полагање испита се може спровести у просторијама овлашћеног правног или физичког лица које обавља стручну обуку лица за вршење послова приватног обезбеђења на њихов предлог. 
Члан 9.
Кандидат пријаву за полагање стручног испита подноси месно надлежној полицијској управи лично или преко правног лица код којег је похађао стручну обуку.
Пријава за полагање стручног испита садржи следеће податке о кандидату:
1) име, име једног родитеља и презиме; 
2) јединствени матични број (ЈМБГ); 
3) датум и место рођења; 
4) податке о пребивалишту; 
5) податке о нивоу образовања, степену и врсти школске спреме; 
6) податке о врсти програма за чију проверу обучености се кандидат пријављује да полаже. 
Уз Пријаву, кандидати који су завршили стручну обуку прилажу:
1) доказ о уплаћеној накнади за полагање стручног испита;
2) Потврду о обучености.
Кандидати који су ослобођени похађања стручне обуке уместо Потврде о обучености прилажу доказ да су били радно ангажовани на пословима безбедности из члана 12. став 7. Закона, у трајању од најмање три године.
Пријава за полагање стручног испита за вршење послова приватног обезбеђења (Образац 1) одштампана је уз овај правилник и чини његов саставни део. 
Члан 10.
Након пријема Пријаве са свом потребном документацијом прописаном овим правилником Комисија правном лицу које је вршило стручну обуку, или кандидату који је лично пријавио испит, доставља писмено обавештење о датуму, времену и месту полагања стручног испита.
Члан 11.
Пре почетка полагања стручног испита утврђује се идентитет кандидата увидом у личну карту или другу личну исправу и кандидати се упознају са правилима којих се морају придржавати током стручног испита.
Члан 12.
Испит се полаже по правилу усмено. 
Усмено испитивање састоји се од полагања испитних предмета пред чланом Комисије именованим за одређени предмет.
Када је то потребно ради провере знања кандидата испитивач може одлучити да кандидат добијено питање или део питања изради писменим путем у траженом облику (нацрт, шема, скица, извештај, и др.).
Испит из члана 3. тачка 2) овог правилника, полаже се усмено и практично.
Сваки кандидат из три групе испитних питања извлачи пред Комисијом по једно испитно питање.
Кандидат за усмени део испита извлачи укупно три питања.
Испитивач може кандидату поставити и једно или више додатних питања када је то потребно ради провере његовог знања.
Практични део испита из примене физичке снаге-саомоодбране и прве помоћи одржава се извођењем практичних показних вежби. 
Испити из примене физичке снаге и прве помоћи су обавезни за кандидате који стручни испит полажу према програму из члана 3. тачка 2) овог правилника и могу бити одржани у другом термину у односу на термин када кандидат полаже део стручног испита извлачењем испитних питања.
Фонд испитних питања саставља се у складу са Програмом обуке и исти се објављује на интернет страници Министарства или се на други начин чини доступним кандидатима и овлашћеним правним и физичким лицима за спровођење обуке за вршење послова приватног обезбеђења. 
Члан 13.
Коначна оцена на стручном испиту може бити ,,положио”, или ,,није положио”.
Кандидат је положио стручни испит ако је на испиту за свако испитно питање добио оцену „положио”.
Ако кандидат добије оцену „није положио” из једне или две, од укупно три области испитних питања, може поново полагати испит само из те области.
Кандидат има право поновног полагања најраније 15 дана од последњег полагања испита. 
Кандидат који испит полаже према програму из члана 3. тачка 2) овог правилника, а не положи само усмени или само практични део испита може поново полагати испит само из тог дела.
Члан 14.
Ако кандидат без оправданог разлога не приступи полагању стручног испита у заказаном термину, сматра се да није положио стручни испит, осим ако одмах или у року од седам дана Комисији не достави доказе којим оправдава изостанак.
Под оправданим разлозима за изостанак сматрају се: виша сила; смрт у породици; повреда или болест кандидата или члана уже породице; други разлози на основу којих се у складу са околностима може оправдати изостанак. 
О оправданости изостанка одлучује Комисија и о томе обавештава кандидата.
Захтев за одређивање новог термина испита кандидат подноси Комисији лично или преко овлашћеног правног или физичког лица за спровођење обуке за вршење послова приватног обезбеђења.
Члан 15.
О полагању стручног испита води се записник који садржи: састав Комисије, датум и место полагања стручног испита, име, име једног родитеља и презиме кандидата, јединствени матични број грађана, број личне карте и од кога је издата, ниво образовања, врсту и степен школске спреме, постављена питања, оцену из сваког питања, оцену практичног испита и коначан успех кандидата, податак о одлагању или одустанку од испита, потписе председника и чланова Комисије. 
Записник о полагању стручног испита за вршење послова приватног обезбеђења (Образац 2) одштампан је уз овај правилник и чини његов саставни део.
Члан 16.
На основу записника, кандидату који је положио стручни испит, издаје се Уверење о положеном стручном испиту за вршење послова приватног обезбеђења.
Уверење из става 1. овог члана, садржи:
1) име, име једног родитеља, презиме, јединствени матични број грађана (ЈМБГ) и место рођења кандидата;
2) врсту програма стручне обуке и лиценце за коју је положен стручни испит;
3) број издатог уверења и датум издавања уверења.
Уверење из става 1. овог члана оверава се печатом Министарства.
Уверење о положеном стручном испиту за вршење послова приватног обезбеђења (Образац 3) одштампано је уз овај правилник и чини његов саставни део.
Евиденције
Члан 17.
Министарство води евиденције о кандидатима који су полагали стручни испит, које садрже:
1) име, име једног родитеља и презиме;
2) јединствени матични број грађана;
3) датум и место рођења;
4) место пребивалишта;
5) програм по којем је кандидат полагао стручни испит;
6) оцену са стручног испита.
Евиденције из става 1. овог члана воде се ручно или електронски у складу са прописима којима се уређује заштита података о личности.
Трошкови
Члан 18.
Трошкови организовања и спровођења стручног испита одређују се сагласно прописима о начину утврђивања трошкова пружања јавне услуге. 
У складу са ставом 1. овог члана цена стручног испита утврђује се у износу од 7.500,00 динара по кандидату.
Кандидат који поново полаже испит из једне или две области испитних питања, или само практични део испита, у складу са чланом 13. овог правилника, за додатно полагање плаћа 2.500,00 динара по области, или поновном испиту из практичног дела.
Члан 19.
Овај правилник ступа на снагу осмог дана од дана објављивања у „Службеном гласнику Републике Србије”.
01 број 8069/14-10
У Београду, 18. марта 2015. године
Министар,
др Небојша Стефановић, с.р.

Образац 1 - Пријава за полагање 
				стручног испита за вршење послова приватног обезбеђења

Образац 2 - Записник о полагању 
				стручног испита за вршење послова приватног обезбеђења

Образац 3 - Уверење о положеном 
				стручном испиту за вршење послова приватног обезбеђења