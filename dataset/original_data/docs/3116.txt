ЗАКОН
о давању гаранције Републике Србије у корист Japan International Cooperation Agency по задужењу Јавног предузећа „Електропривреда Србије”, Београд

"Службени гласник РС", број 15 од 2. марта 
	2012.
 
Члан 1.
Република Србија преузима обавезу да као гарант измири обавезе Јавног предузећа „Електропривреда Србије”, Београд по задужењу код Japan International Cooperation Agency, у износу до 28.252.000.000 јапанских јена (словима: двадесет осаммилијардидвестотинепедесетдвамилиона јапанских јена).
Члан 2.
Гаранцију из члана 1. овог закона Република Србија (у даљем тексту: Гарант) даје у корист Japan International Cooperation Agency, на име обавеза из Споразума о зајму за финансирањe Пројекта изградње постројења за одсумпоравање за термоелектрану „Никола Тесла”, бр. СРБ-П1 (у даљем тексту: Споразум о зајму), закљученог између Јавног предузећа „Електропривреда Србије”, Београд (у даљем тексту: Зајмопримац) и Japan International Cooperation Agency (у даљем тексту: JICA), дана 24. новембра 2011. године у Обреновцу.
Гарант прихвата све одредбе Споразума о зајму и сагласан је да гарантује солидарно са Зајмопримцем за све обавезе које проистичу или су у вези са обавезама Зајмопримца по Споразуму о зајму.
У случају активирања ове гаранције, Гарант се обавезује да ће обезбедити у буџету за одговарајућу фискалну годину, средства неопходна за извршавање преузетих обавеза по овој гаранцији.
Члан 3.
Средства за отплату зајма обезбедиће Зајмопримац, из сопствених прихода.
Зајмопримац ће користити средства зајма за набавку квалификоване робе и услуга које су неопходне за извођење Пројекта изградње постројења за одсумпоравање за термоелектрану „Никола Тесла” (у даљем тексту: Пројекат) од добављача, извођача или консултаната. 
	
Отплату зајма врши Зајмопримац, на начин утврђен Споразумом о зајму.
Зајмопримац је дужан да средства за отплату зајма обезбеђује према плану отплате за сваку повучену траншу, у износу који укључује главницу, обрачунату камату, провизију на неповучена средства и пратеће трошкове задуживања.
Члан 4.
Ако по основу издате гаранције Гарант изврши обавезу уместо Зајмопримца, има право на повраћај главнице, камате, провизије на неповучена средства, пратећих трошкова задуживања и пратећих трошкова који настану због неизвршења, односно неблаговременог извршења обавезе, до висине износа измирене обавезе, као и право да од Зајмопримца наплати обрачунату законску затезну камату.
Право на повраћај средстава из става 1. овог члана, Гарант ће остварити тако што ће иницирати наплату са рачуна Зајмопримца на основу овлашћења добијеног од Зајмопримца или других инструмената обезбеђења, у складу са прописима којима се уређује платни промет.
Члан 5.
Овај закон ступа на снагу осмог дана од дана објављивања у „Службеном гласнику Републике Србије”.