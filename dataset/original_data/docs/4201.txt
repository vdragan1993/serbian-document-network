На основу члана 6. став 1. Закона о техничким захтевима за производе и оцењивање усаглашености („Службени гласник РС”, број 36/09), члана 16. став 9. Закона о транспорту опасног терета („Службени гласник РС”, број 88/10), члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),
Министар саобраћаја доноси 
 
ПРАВИЛНИК
о покретној опреми под притиском

	"Службени гласник РС", број 30 од 14. марта 2014.
 
1. Уводне одредбе
Предмет правилника
Члан 1.
Овим правилником ближе се утврђују захтеви за безбедност, поступци оцењивањa усаглашености покретне опреме под притиском, знак усаглашености, као и услови за издавање и одузимање именовања за оцењивање усаглашености покретне опреме под притиском.
Покретна опрема под притиском
Члан 2.
Под покретном опремом под притиском (у даљем тексту: опрема) подразумевају се:
1) све посуде под притиском, њихови вентили и остали потребан прибор, као и гасне патроне (UN 2037), у складу са Поглављем 6.2 Европског споразума о међународном друмском транспорту опасног терета (у даљем тексту: ADR) и Додатка Ц Конвенције о међународним превозима железницом (COTIF) – Правилник за међународни железнички транспорт опасне робе (у даљем тексту: RID);
2) цистерне, батеријска возила / кола, контејнери за гас са више елемената (MEGC), њихови вентили и остали потребан прибор у складу са Поглављем 6.8 ADR/RID,
под условом да се опрема из тач. 1) и 2) овог члана користи у складу са ADR/RID, за транспорт опасног терета класе 2 и других класа из Прилога 1 – Списак опасних материја које не припадају класи 2, који је одштампан уз овај правилник и чини његов саставни део.
Област примене
Члан 3.
Овај правилник се примењује на:
1) нову опрему приликом њеног стављања на тржиште;
2) постојећу опрему која је произведена и стављена на тржиште пре ступања на снагу овог правилника и која испуњава захтеве за оцењивање усаглашености из ADR/RID и Европског споразума о међународном транспорту опасног терета унутрашњим пловним путевима (у даљем тексту: ADN).
Овај правилник се не примењује на:
1) опрему за транспорт опасног терета класе 2 са цифрама 6 и 7 у класификационом коду;
2) аеросоле (UN 1950), отворене криогене посуде, боце са гасом за апарате за дисање, апарате за гашење пожара (UN 1044), опрему изузету у складу са тачком 1.1.3.2 – ADR/RID/ADN и опрему изузету од правила за израду и испитивање амбалаже у складу са одредбама Поглавља 3.3 ADR/RID/ADN.
Дефиниције
Члан 4.
Поједини изрази употребљени у овом правилнику имају следеће значење:
1) употреба је пуњење, привремено складиштење везано за транспорт, пражњење и поновно пуњење опреме;
2) повлачење је свака мера у циљу спречавања испоруке опреме на тржиште или спречавања њене употребе;
3) опозив је свака мера у циљу повраћаја опреме која је већ била стављена на располагање крајњем кориснику;
4) власник је физичко лице држављанин Републике Србије или правно лице регистровано у Републици Србији које је носилац права својине на опреми која је у употреби;
5) корисник је свако физичко лице или правно лице регистровано у Републици Србији које употребљава опрему;
6) привредни субјект је произвођач, заступник, увозник, дистрибутер, власник или корисник опреме, који обавља комерцијалну делатност или делатност пружања јавних услуга, уз накнаду или без ње;
7) знак усаглашености је ознака којом се потврђује да је опрема усаглашена са одредбама овог правилника и ADR/RID/ADN;
8) постојећа опрема је опрема која је произведена или стављена на тржиште пре ступања на снагу овог правилника;
9) оцењивање усаглашености постојеће опреме је поступак који се спроводи на захтев власника или корисника за оцењивање усаглашености постојеће опреме;
10) периодично контролисање је редовно проверавање испуњености прописаних захтева за безбедност опреме током века употребе са интервалом контролисања одређеним у ADR/RID/ADN;
11) међуконтролисање је редовно проверавање испуњености прописаних захтева за безбедност опреме током века употребе на половини интервала контролисања прописаном у ADR/RID/ADN за периодично контролисање;
12) ванредна провера је ванредно проверавање испуњености прописаних захтева за безбедност опреме током века употребе у складу са ADR/RID/ADN;
13) акредитација је утврђивање од стране националног тела за акредитацију да ли тело за оцењивање усаглашености испуњава захтеве одговарајућих српских, односно међународних и европских стандарда, и када је применљиво, све додатне захтеве дефинисане за поједине области, како би се вршили одређени послови оцењивања усаглашености;
14) именовано тело је контролно тело које испуњава услове из ADR/RID/ADN и услове из члана 10. овог правилника и које је именовано у складу са чланом 11. овог правилника.
Други изрази који се употребљавају у овом правилнику имају значење утврђено законом којим се уређују технички захтеви за производе и оцењивање усаглашености и законом којим се уређује транспорт опасног терета.
Посебни захтеви за опрему
Члан 5.
Поред захтева из овог правилника опрема мора испуњавати и захтеве из ADR/RID/ADN.
На територији Републике Србије може се користити само она опрема која задовољава минималну температуру околине од Тmin = - 20°C.
Прегледи и испитивања вентила сигурности на опреми обављају се пре периодичног контролисања. 
	
Захтеви за безбедност опреме приликом стављања на тржиште и током века употребе прописани су у Прилогу 2 – Захтеви за безбедност покретне опреме под притиском приликом стављања на тржиште и током века употребе, који је одштампан уз овај правилник и чини његов саставни део.
Посебни захтеви за боце за течни нафтни гас 
Члан 6.
Преносива, поново пуњива, заварена боца за течни нафтни гас (у даљем тексту: боца за ТНГ), има ознаку власника боце за ТНГ. 
	
Власник боце за ТНГ може бити искључиво пунионица боце за ТНГ или дистрибутер течног нафтног гаса у боци зa ТНГ. 
	
Пунионица може пунити боцу чији је власник дистрибутер или друга пунионица на основу закљученог уговора.
Власник боце за ТНГ обележава боцу за ТНГ на један од следећих начина:
1) рељефним жигом који се ставља на рукохват боце за ТНГ;
2) бојом која је карактеристична за тог власника боце за ТНГ, којом су обојени тело, рукохват и постоље боце за ТНГ;
3) својим логом на горњој половини тела боце за ТНГ.
Напуњену боцу за ТНГ која је прошла контролу и спремна за испоруку пунионица боце за ТНГ обележава и означава на начин прописан у ставу 4. овог члана.
Пунионица боце за ТНГ проверава ту боцу пре, за време и после пуњења, а ако се утврди да боца за ТНГ не испуњава прописане захтеве из ADR/RID/ADN, власник боце за ТНГ ту боцу повлачи из употребе.
2. Усаглашеност опреме
Поступак оцењивања усаглашености
Члан 7.
Поступак оцењивања усаглашености нове опреме врши се у складу са ADR/RID/ADN.
Поступак оцењивања усаглашености постојеће опреме и стављање знака усаглашености на ту опрему врши се у складу са Прилогом 3 – Поступак за оцењивање усаглашености постојеће покретне опреме под притиском, који је одштампан уз овај правилник и чини његов саставни део.
За одвојиве делове опреме која се може поново пунити може се спровести посебно оцењивање усаглашености.
Знак усаглашености
Члан 8.
Опрема која је усаглашена са захтевима из овог правилника означава се знаком усаглашености у складу са Прилогом 4 – Знак усаглашености, који је одштампан уз овај правилник и чини његов саставни део.
Знак усаглашености ставља искључиво произвођач опреме, изузев у случају прописаном у члану 7. став 2. овог правилника.
Начин стављања знака усаглашености
Члан 9.
Знак усаглашености ставља се на опрему тако да буде видљив, читљив и трајан или на њену таблицу са подацима, као и на све одвојиве делове опреме која се може поново пунити, а који имају непосредну безбедносну функцију.
Знак усаглашености се ставља пре него што се нова опрема или одвојиви делови опреме која се може поново пунити, а који имају непосредну безбедносну функцију, ставе на тржиште.
Испод знака усаглашености ставља се идентификациони број именованог тела које је извршило прво контролисање и испитивања.
Идентификациони број ставља тело из става 3. овог члана или произвођач по његовим упутствима.
Уз податак о датуму периодичног контролисања или међуконтролисања ставља се идентификациони број именованог тела одговорног за то периодично контролисање или међуконтролисање.
Стављањем знака усаглашености произвођач преузима одговорност за усаглашеност опреме са захтевима утврђеним у овом правилнику и ADR/RID/ADN.
На опрему се не могу стављати ознаке, симболи и натписи који могу довести у заблуду друга лица у вези са значењем или обликом знака усаглашености.
Свака друга ознака се ставља на опрему на такав начин да видљивост, читљивост и значење знака усаглашености тиме није умањено.
Одвојиви делови опреме која се може поново пунити, а који имају непосредну безбедносну функцију, морају бити означени са знаком усаглашености.
3. Именовано тело за оцењивање усаглашености и оцењивање усаглашености постојеће опреме
Услови који се односе на именовано тело
Члан 10.
Управа за транспорт опасног терета (у даљем тексту: Управа), у складу са законом којим се уређује транспорт опасног терета, именује привредно друштво, установу или друго правно лице, односно његов део за оцењивање усаглашености и оцењивање усаглашености постојеће опреме (у даљем тексту: именовано тело), које испуњава захтеве утврђене у овом правилнику и ADR/RID/ADN, које је регистровано у Републици Србији, акредитовано у складу са стандардом SRPS ISO/IEC 17020 за обим послова који је неопходан за оцењивање усаглашености опреме и које има:
1) најмање три запослена дипломирана инжењера машинства (најмање 240 ЕСПБ, мастер академским студијама, односно на основним студијама у трајању од најмање четири године или специјалистичким студијама на факултету) који поседују искуство од најмање пет година у обављању послова оцењивања усаглашености одговарајуће покретне опреме под притиском;
2) најмање једног запосленог или по другом основу ангажованог лица са дипломом европског инжењера за заваривање или међународног инжењера за заваривање;
3) најмање два запослена или по другом основу ангажована лица са сертификатима о завршеном курсу за визуелно испитивање;
4) потребну техничку опрему неопходну за спровођење активности контролисања и испитивања покретне опреме под притиском, као и опрему за електронски пренос и размену података са Управом.
Именовање
Члан 11.
Управа спроводи поступак и издаје акт о именовању у складу са законом којим се уређују технички захтеви за производе и оцењивање усаглашености и подзаконским актима донетим на основу тог закона.
Измене именовања
Члан 12.
Уколико се утврди да именовано тело више не испуњава услове из члана 10. овог правилника или да оно не испуњава своје обавезе, Управа може да укине или измени издато именовање о чему ће обавестити орган надлежан за послове вођења регистра именованих тела.
У случају из става 1. овог члана или уколико је именовано тело престало са обављањем своје делатности документацију у вези поступака које је водило то тело преузима друго именовано тело или се та документација ставља на располагање инспектору за транспорт опасног терета (у даљем тексту: инспектор).
Заштитна клаузула
Члан 13.
Испорука или употреба опреме из члана 2. овог правилника, која је стављена на тржиште Републике Србије, испуњава захтеве из овог правилника, на коју је стављен знак усаглашености, коју прати исправа о усаглашености и користи се у складу са предвиђеном наменом или условима који се могу разумно предвидети, може се ограничити или забранити у складу са законом којим се уређују технички захтеви за производе и оцењивање усаглашености.
4. Прелазне и завршне одредбе
Члан 14.
Од дана ступања на снагу потврђеног међународног уговора о оцењивању усаглашености и прихватању индустријских производа са Европском унијом (у даљем тексту: ACAA споразум), односно од дана приступања Републике Србије Европској унији уколико овај уговор не буде закључен, израз „знак усаглашености” имаће значење „ознака Пи”.
Означавање усаглашености опреме од дана почетка примене овог правилника до дана ступања на снагу ACAA споразума, односно од дана приступања Републике Србије Европској унији, обавља се стављањем Српског знака усаглашености у складу са прописом којим се уређује облик, изглед и садржај знака усаглашености, изузев опреме која се увози из земаља Европске уније која мора бити означена знаком усаглашености према облику датом у Прилогу 4 тачка 2) овог правилника.
Од дана ступања на снагу ACAA споразума, односно од дана приступања Републике Србије Европској унији, означавање усаглашености опреме у складу са овим правилником обавља се стављањем знака усаглашености према облику датом у Прилогу 4 тачка 2) овог правилника.
Члан 15.
Боца за ТНГ која нема ознаку власника, а која је произведена или увезена до ступања на снагу овог правилника, и која је израђена и чија је усаглашеност оцењена у складу са прописима из члана 16. овог правилника, може се ставити у употребу најкасније до 1. јуна 2019. године.
Боца за ТНГ која није означена знаком усаглашености или је означена знаком усаглашености који није у складу са захтевима из овог правилника, а произведена је или увезена до ступања на снагу овог правилника, и која је израђена и чија је усаглашеност оцењена у складу са прописима из члана 16. овог правилника може се ставити у употребу најкасније до 1. јуна 2019. године. 
	
Члан 16.
Даном почетка примене овог правилника престају да важе Правилник о техничким нормативима за покретне затворене судове за компримиране, течне и под притиском растворене гасове („Службени лист СФРЈ”, бр. 25/80 и 9/86, „Службени лист СРЈ”, бр. 21/94, 56/95 и 1/03 и „Службени гласник РС”, број 8/12) и Наредба о обавезном атестирању челичних боца за пропан-бутан гас са вентилом („Службени лист СФРЈ”, број 44/87).
Исправа о усаглашености опреме издата до ступања на снагу овог правилника, на основу прописа из става 1. овог члана, важи до првог наредног периодичног контролисања, односно међуконтролисања или ванредне провере, а најкасније до 1. јуна 2019. године.
Члан 17.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јуна 2014. године. 
	
 
Број 110-00-00016/2013-01
У Београду, 6. марта 2014. године
Министар,
Александар Антић, 
	с.р.
ПРИЛОГ 1
Списак опасних материја које не припадају класи 2




UN број

Класа

Опасна материја



1051

6.1

ЦИЈАНОВОДОНИК, СТАБИЛИЗОВАН, садржи мање од 3% воде



1052

8

ФЛУОРОВОДОНИК, ДЕХИДРИРАН



1745

5.1

БРОМ-ПЕНТАФЛУОРИД, изузимајући транспорт у цистернама




1746

5.1

БРОМ-ТРИФЛУОРИД, изузимајући транспорт у цистернама



1790

8

ФЛУОРОВОДОНИЧНА КИСЕЛИНА, са преко 85% флуороводоника




2495

5.1

ЈОД-ПЕНТАФЛУОРИД, изузимајући транспорт у цистернама



ПРИЛОГ 2
Захтеви за безбедност покретне опреме под притиском приликом стављања на тржиште и током века употребе 
	
На покретну опрему под притиском примењују се следећи захтеви којима се осигурава њена безбедност приликом стављања на тржиште и током века употребе:
1. Када ставља опрему на тржиште, произвођач обезбеђује да је она пројектована, произведена и праћена документима у складу са овим правилником и ADR/RID/ADN.
На опрему која је усаглашена са захтевима из овог правилника, произвођач ставља знак усаглашености у складу са чл. 8. и 9. овог правилника.
Произвођач чува техничку документацију утврђену у ADR/RID/ADN током периода наведеног у тим споразумима.
Произвођач који накнадно утврди да опрема коју је ставио на тржиште није усаглашена са овим правилником и ADR/RID/ADN одмах предузима мере неопходне за довођење те опреме у сагласност са тим прописима, повлачи је, односно опозива уколико за то постоји потреба. Ако опрема представља ризик за безбедност, живот и здравље људи, животиња и биљака, заштиту животне средине и имовину, произвођач без одлагања доставља Управи податке о неусаглашености опреме са тим прописима, као и о предузетим мерама, а у складу са законом којим се уређују технички захтеви за производе и оцењивање усаглашености.
Произвођач документује случајеве неусаглашености опреме, као и предузете мере.
Произвођач, на захтев инспектора, пружа информације и даје документацију неопходну за доказивање усаглашености опреме и сарађује са инспектором у вези мера које се предузимају за отклањање ризика који потичу од опреме коју је он ставио на тржиште, а у складу са законом којим се уређују технички захтеви за производе и оцењивање усаглашености.
2. Произвођач може путем писменог овлашћења именовати заступника, с тим да се за поступање произвођача из тачке 1. ст. 1. и 2. овог прилога, као и за израду техничке документације, заступник не може овластити.
Овлашћења заступника нарочито обухватају:
1) стављање инспектору на располагање техничке документације најмање у периоду утврђеном у ADR/RID/ADN, у делу који се односи на произвођаче;
2) на захтев инспектора, пружање информација и документације, на српском језику, неопходних за доказивање усаглашености опреме;
3) сарадњу са инспектором у вези мера које се предузимају за отклањање ризика који потичу од опреме за коју је овлашћен.
Подаци о заступнику наводе се у исправи о усаглашености утврђеној у ADR/RID/ADN.
3. Увозник ставља на тржиште Републике Србије опрему која одговара захтевима прописаним овим правилником и ADR/RID/ADN.
Пре стављања опреме на тржиште увозник проверава:
1) да ли је произвођач приложио исправу о усаглашености из ADR/RID/ADN;
2) да ли опрема носи знак усаглашености;
3) да ли је произвођач приложио техничку документацију из ADR/RID/ADN.
Уколико увозник процени да опрема није усаглашена са овим правилником или ADR/RID/ADN, он не ставља опрему на тржиште све док не буде усаглашена са наведеним прописима, а уколико процени да опрема представља ризик за безбедност, живот и здравље људи, животиња и биљака, заштиту животне средине и имовину, увозник без одлагања о томе доставља податке произвођачу и Управи, а у складу са законом којим се уређују технички захтеви за производе и оцењивање усаглашености.
Увозник наводи своје пословно име и седиште у исправи о усаглашености одређеној у ADR/RID/ADN или у прилогу те исправе.
Све док је опрема у његовом поседу, увозник обезбеђује да услови складиштења или транспорта не угрожавају њену усаглашеност са ADR/RID/ADN.
Уколико увозник процени да опрема коју је ставио на тржиште није усаглашена са овим правилником или ADR/RID/ADN, он без одлагања предузима мере неопходне за довођење опреме у сагласност са наведеним прописима, повлачи је, односно опозива уколико за то постоји потреба, а ако процени да опрема представља ризик за безбедност, живот и здравље људи, животиња и биљака, заштиту животне средине и имовину, увозник без одлагања доставља произвођачу и Управи податке о неусаглашености опреме са тим прописима, као и о предузетим мерама, а у складу са законом којим се уређују технички захтеви за производе и оцењивање усаглашености.
Увозник документује све случајеве неусаглашености и предузете мере.
Најмање у току периода утврђеног за произвођаче у ADR/RID/ADN увозник чува копију техничке документације и чини је доступном на захтев инспектора.
Увозник, на захтев инспектора, пружа све информације и даје документацију, на српском језику, неопходну за доказивање усаглашености опреме и остварује сарадњу са инспектором у вези свих мера које се предузимају за отклањање ризика које намеће опрема коју је ставио на тржиште, а у складу са законом којим се уређују технички захтеви за производе и оцењивање усаглашености.
4. Дистрибутер може испоручити на тржиште Републике Србије опрему која је усаглашена са овим правилником и ADR/RID/ADN. 
	
Пре испоруке опреме на тржиште дистрибутер проверава да ли је на исту стављен знак усаглашености и да ли је приложена исправа о усаглашености са подацима о увознику у складу са тачком 3. став 4. овог правилника.
Уколико дистрибутер процени да опрема није усаглашена са овим правилником или ADR/RID/ADN, он опрему не може испоручити на тржиште све док не буде усаглашена, а ако процени да опрема представља ризик за безбедност, живот и здравље људи, животиња и биљака, заштиту животне средине и имовину, дистрибутер без одлагања о томе доставља податке произвођачу или увознику, као и Управи, а у складу са законом којим се уређују технички захтеви за производе и оцењивање усаглашености.
Све док је опрема у његовом поседу дистрибутер обезбеђује да услови складиштења или транспорта не угрожавају њену усаглашеност са захтевима из ADR/RID/ADN.
Ако дистрибутер процени да опрема коју је испоручио на тржиште није усаглашена са овим правилником или ADR/RID/ADN, он без одлагања предузима мере неопходне за усаглашавање опреме, њено повлачење, односно опозив, по потреби. Уколико дистрибутер процени да опрема представља ризик за безбедност, живот и здравље људи, животиња и биљака, заштиту животне средине и имовину, он без одлагања доставља произвођачу или увознику, као и Управи податке о неусаглашености опреме са тим прописима, као и о предузетим мерама, а у складу са законом којим се уређују технички захтеви за производе и оцењивање усаглашености.
Дистрибутер документује све случајеве неусаглашености и предузете мере.
Дистрибутер, на захтев инспектора, пружа све информације и даје документацију, на српском језику, неопходну за доказивање усаглашености опреме и остварује сарадњу са инспектором у вези свих мера које се предузимају за отклањање ризика које намеће опрема коју је испоручио на тржиште, а у складу са законом којим се уређују технички захтеви за производе и оцењивање усаглашености.
5. Ако власник процени да опрема није усаглашена са захтевима из овог правилника или ADR/RID/ADN, укључујући захтеве за периодично контролисање, не ставља је на располагање или је не користи све док не буде усаглашена, а ако процени да опрема представља ризик за безбедност, живот и здравље људи, животиња и биљака, заштиту животне средине и имовину, власник, власник без одлагања о томе доставља податке произвођачу или увознику или дистрибутеру, као и Управи. 
	
Власник документује све случајеве неусаглашености и предузете мере.
Све док је опрема у његовом поседу власник обезбеђује да услови складиштења или транспорта не угрожавају њену усаглашеност са захтевима из ADR/RID/ADN.
Одредбе ове тачке не примењују се на физичка лица која користе опрему за своју личну употребу или употребу у домаћинству.
6. Корисник употребљава ону опрему која је усаглашена са овим правилником и ADR/RID/ADN.
Ако корисник процени да опрема представља ризик по живот и здравље људи и околину, он о томе без одлагања о томе доставља податке власнику и Управи.
7. Привредни субјекти у периоду од најмање десет година, на захтев Управе, достављају податке о:
1) привредним субјектима од којих су набавили опрему;
2) привредним субјектима које су снабдели са опремом.
ПРИЛОГ 3
Поступак за оцењивање усаглашености постојеће покретне опреме под притиском
1. Власник или корисник опреме даје на располагање именованом телу за поновно оцењивање усаглашености оне информације у вези са опремом које том телу омогућавају да тачно идентификује опрему (порекло, правила конструкције, а за боце за ацетилен такође и појединости о порозној маси). Те информације морају да укључују, уколико постоје, било каква прописана ограничења у вези употребе, као и било какве напомене о могућим оштећењима или поправкама које су извршене.
2. Контролно тело типа А које је именовано за поновно оцењивање усаглашености оцењује да ли је опрема најмање истог степена сигурности као и опрема из ADR/RID/ADN. То оцењивање се спроводи на основу информација добијених у складу са тачком 1 овог прилога или, када је то примењиво, на основу даљих прегледа.
3. Уколико су резултати оцењивања из тачке 2. овог прилога задовољавајући, опрема се подвргава периодичном контролисању предвиђеном у ADR/RID/ADN. Уколико се испуне захтеви периодичног контролисања, именовано тело одговорно за периодично контролисање ставља знак усаглашености или се тај знак ставља под његовим надзором, у складу са чланом 8 и 9 овог правилника. Испод знака усаглашености наводи се идентификациони број именованог тела одговорног за периодично контролисање. Именовано тело одговорно за периодично контролисање издаје исправу о поновном оцењивању усаглашености у складу са тачком 5. овог прилога.
4. Уколико су посуде под притиском биле произведене у серијама, може се извршити поновно оцењивање усаглашености појединачних посуда под притиском, укључујући њихове вентиле и остали прибор који се употребљавају за транспорт, од стране именованог тела за периодично контролисање одговарајућих покретних посуда под притиском под условом да је усаглашеност типа оценило, у складу са тачком 2. овог прилога, контролно тело типа А, одговорно за поновно оцењивање усаглашености и да је издата исправа о поновном оцењивању усаглашености типа. Испод знака усаглашености наводи се идентификациони број именованог тела одговорног за периодично контролисање.
5. У свим случајевима именовано тело одговорно за периодично контролисање издаје исправу о поновном оцењивању усаглашености која минимум садржи:
1) идентификацију именованог тела које издаје сертификат, те, уколико се ради о различитом телу, идентификациони број контролног тела типа А одговорног за поновно оцењивање усаглашености у складу са тачком 2. овог прилога;
2) име и адресу власника или корисника опреме наведеног у тачки 1. овог прилога;
3) у случају примене поступка из тачке 4. овог прилога, податке којима се идентификује исправа о поновном оцењивању усаглашености типа;
4) подаци за идентификацију опреме на коју је постављен знак усаглашености, укључујући најмање серијски број или бројеве;
5) датум издавања. 
6. Исправа о поновном оцењивању усаглашености типа се издаје уколико је примењен поступак из тачке 4. овог прилога од стране контролног тела типа А, одговорног за поновно оцењивање усаглашености.
7. Именовано тело издаје исправу о поновном оцењивању усаглашености типа која садржи нарочито:
1) идентификацију именованог тела које издаје исправу;
2) име и адресу произвођача и носиоца одобрења типа за опрему која се поново оцењује онда када носилац није произвођач;
3) податке који идентификују опрему која је део серије;
4) датум издавања;
5) речи: „овом исправом се не одобрава производња покретне опреме под притиском или њених делова”.
8. Рок важења исправе о поновном оцењивању усаглашености типа, односно исправе о поновном оцењивању усаглашености, одређен је у ADR/RID/ADN.
ПРИЛОГ 4
ЗНАК УСАГЛАШЕНОСТИ
1) Српски знак усаглашености


Величина Српског знака усаглашености одређује се према висини В знака која може имати само заокружене вредности стандардних бројева према реду величина R10 изражених у милиметрима (mm) према српском стандарду SRPS A.A0.001 – Стандардни бројеви, бројчане вредности и дефиниције.
Висина В знака износи, по правилу, најмање 5mm.
2) Ознака Пи


Минимална висина Ознаке Пи је 5mm. За покретну опрему под притиском чији је пречник мањи или једнак 140mm, минимална висина је 2,5mm.
Пропорције дате на цртежу се морају поштовати. „Мрежа” не представља део Ознаке Пи.