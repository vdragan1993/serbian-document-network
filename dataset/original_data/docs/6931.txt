На основу члана 62. став 6. Закона о
научноистраживачкој делатности („Службени гласник РС”, бр. 110/05 и 50/06 –
исправка) и члана 17. став 4. и члана 24. Закона о Влади („Службени гласник
РС”, бр. 55/05 и 71/05 – исправка),

Министар науке и заштите животне средине доноси

 

ПРАВИЛНИК

о облику, садржају и
начину вођења Регистра научноистраживачких организација

„Службени гласник РС“, број 
32 
од 

3. 
априла 
2007.

	 

I. УВОДНЕ ОДРЕДБЕ

Члан 1.

Овим правилником прописује се облик, садржај и начин
вођења евиденције научноистраживачких организација које испуњавају услове за
обављање научноистраживачке делатности од општег интереса (у даљем тексту:
Регистар), као и поступак уписа у Регистар и брисања научноистраживачких
организација из Регистра. 

Члан 2.

Регистар, у складу са законом којим се уређује
научноистраживачка делатност, води министарство надлежно за научноистраживачку
делатност (у даљем тексту: Министарство). 

II. ОБЛИК, САДРЖАЈ И
НАЧИН ВОЂЕЊА РЕГИСТРА И ПОСТУПАК УПИСА У РЕГИСТАР

Члан 3.

У Регистар се, у складу са законом којим се уређује
научноистраживачка делатност, уписују акредитовани институти, високошколске
установе, центри изузетних вредности, Српска академија наука и уметности и
институти чији је она оснивач, и Матица српска (у даљем тексту: научноистраживачке
организације).

Члан 4.

Регистар чини главна књига са збирком исправа.

Регистар се може водити и у електронској форми.

Члан 5.

Главну књигу чине листови који се обележавају редним
бројевима и на које се ставља печат Министарства.

У главној књизи, по одељцима, одвојено се евидентирају
институти, високошколске установе, центри изузетних вредности, Српска академија
наука и уметности и институти чији је она оснивач, и Матица српска, и то:

1) Одељак А садржи евиденцију института;

2) Одељак Б садржи евиденцију високошколских установа;

3) Одељак В садржи евиденцију центара изузетних
вредности;

4) Одељак Г садржи евиденцију Српске академије наука и
уметности и института чији је она оснивач, и Матице српске.

Одељци садрже следеће податке:

1) редни број;

2) назив/пословно име, облик организовања/правну форму,
седиште, телефон, е-маил;

3) податак о оснивачу, број решења и датум уписа у
регистар правних лица и шифра претежне делатности;

4) врста института и научна област;

5) матични број и пореско-идентификациони број (ПИБ);

6) број и датум акта о испуњености услова за обављање
научноистраживачке делатности;

7) податак о редовним и ванредним поступцима
акредитације;

8) напомена у коју се уносе подаци о свим променама
(промена назива/пословног имена, седишта, облика организовања, статусна
промена, промена оснивача, брисање из Регистра и др.).

Члан 6.

Збирка исправа на основу којих се уписују подаци у
Регистар чува се у омотима за сваку научноистраживачку организацију посебно. 

На спољашњој страни омота уписују се редни број из
главне књиге и назив научноистраживачке организације.

Збирка исправа садржи захтев научноистраживачке
организације, односно њеног оснивача поднет Одбору за акредитацију
научноистраживачких организација, са документацијом којом се доказује испуњеност
услова за обављање научноистраживачке делатности од општег интереса. 

Документација из збирке исправа чува се трајно, у
складу са прописима којима се уређује архивска грађа. 

Члан 7.

Упис у Регистар спроводи се по службеној дужности, на
основу акта о испуњености услова за обављање научноистраживачке делатности од
општег интереса, који доноси Министарство.

Члан 8.

Промена података у Регистру врши се по службеној
дужности, у складу са актом којим је извршена промена.

III. БРИСАЊЕ ИЗ
РЕГИСТРА

Члан 9.

Брисање научноистраживачке организације из Регистра
врши се по службеној дужности, ако научноистраживачка организација не испуњава
услове за обављање научноистраживачке делатности од општег интереса или ако
Одбор за акредитацију научноистраживачких организација донесе негативну одлуку
о њеној акредитацији.

Брисање из главне књиге врши се превлачењем дијагоналне
линије преко свих рубрика, осим рубрике „напомене”, у коју се уписује да је
научноистраживачка организација брисана из Регистра, број и датум акта на
основу кога је извршено брисање.

Члан 10.

Примерак акта којим је извршена промена и акта о
брисању из Регистра улаже се у збирку исправа из члана 6. овог правилника.

IV. ЗАВРШНА ОДРЕДБА

Члан 11.

Овај правилник ступа
на снагу осмог дана од дана објављивања у „Службеном гласнику Републике
Србије”.

 

 

 

Број
110-00-41/2007-01

У
Београду, 19. марта 2007. године

Министар,

др
Александар Поповић, с.р.