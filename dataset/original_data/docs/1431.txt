На основу члана 147. став 4. Устава Републике Србије („Службени гласник РС”, број 98/06), чл. 45. и 69. Закона о судијама („Службени гласник РС”, бр. 116/08, 58/09, 104/09, 101/10, 8/12, 121/12, 124/12, 101/13, 117/14, 40/15, 63/15, 106/15 и 63/16),
Високи савет судства, на седници одржаној 15. новембра донео је
ПРАВИЛНИК
о критеријумима и мерилима за оцену стручности, оспособљености и достојности за избор судије на сталној судијској функцији у други или виши суд и о критеријумима за предлагање кандидата за председника суда
"Службени гласник РС", број 94 од 24. новембра 
				2016.
 
Предмет Правилника
Члан 1.
Овим правилником утврђују се критеријуми и мерила за оцену стручности, оспособљености и достојности и поступак за избор судије на сталној судијској функцији у други или виши суд и критеријуми и мерила за предлагање кандидата за председника суда. 
Сврха Правилника
Члан 2.
Сврха правилника је успостављање објективних критеријума и мерила за оцену стручности, оспособљености и достојности у поступку за избор судије на сталној судијској функцији у други или виши суд и критеријума и мерила за предлагање кандидата за председника суда. 
Забрана дискриминације
Члан 3.
При избору судијe на сталној судијској функцији у други или виши суд и у поступку предлагања кандидата за председника суда, забрањена је дискриминација по било ком основу, води се рачуна о националном саставу становништва, одговарајућој заступљености припадника националних мањина и познавању стручне правне терминологије на језику националне мањине који је у службеној употреби у суду. 
ПОСТУПАК ИЗБОРА СУДИЈЕ НА СТАЛНОЈ СУДИЈСКОЈ ФУНКЦИЈИ У ДРУГИ ИЛИ ВИШИ СУД 
Критеријуми и мерила
Члан 4.
Стручност подразумева поседовање теоријског и практичног знања потребног за обављање судијске функције.
Оспособљеност подразумева вештине које омогућавају ефикасну примену специфичних правничких знања у решавању судских предмета.
Мерило стручности и оспособљеност за избор судије на сталној судијској функцији за судију у други или виши суд је оцена рада (резултати рада), у претходне три године.
Достојност подразумева моралне особине које судија треба да поседује и понашање у складу са тим особинама. 
Достојност кандидата се претпоставља.
Отпочињање поступка
Члан 5.
Високи савет судства (у даљем тексту: Савет) оглашава избор судија у „Службеном гласнику Републике Србије” и у дневном листу „Политика”, ради попуне упражњених судијских места у судовима у Републици Србији. 
Комисија Високог савета судства
Члан 6. 
Савет доноси одлуку о образовању једне или више комисија коју чине три члана из реда судија – изборних чланова Савета.
Комисија из става 1. овог члана:
– врши проверу поднетих пријава на оглас и утврђује њихову дозвољеност, потпуност и благовременост,
– прибавља оцену рада и
– сачињава претходну листу кандидата коју доставља Савету. 
Недозвољене, непотпуне и неблаговремене пријаве комисија из става 1. овог члана одбацује закључком, против којег се може изјавити приговор Савету у року од три дана од дана достављања закључка. 
О приговору одлучује Савет у року од три дана од дана достављања приговора. 
Члан 7.
Комисија Високог савета судства за кандидате чије су пријаве дозвољене, потпуне и благовремене, прибавља оцену рада од комисије за спровођење поступка вредновања и утврђивање оцене рада судије и председника суда.
Претходна листа кандидата
Члан 8.
Комисија Високог савета судства саставља претходну листу кандидата, према азбучном реду презимена кандидата, која садржи:
– презиме и име кандидата и
– оцену рада. 
Комисија Високог савета судства претходну листу кандидата из става 1. овог члана доставља Савету, на обрасцу који је саставни део овог правилника (Образац број ВСС-1).
На интернет страници Савета објављује се претходна листа кандидата из става 1. овог члана, са означавањем датума и времена објављивања. 
Члан 9.
Савет, приликом избора судије на сталној судијског функцији у други или виши суд прибавља мишљење седнице свих судија суда из кога судија потиче, као и мишљење седнице свих судија непосредно вишег суда.
Савет, приликом избора судије на сталној судијској функцији у други или виши суд, посебно цени:
– учешће у обучавању судија и судског особља;
– учешће у програмима стручног усавршавања у организацији институције надлежне за обуку у правосуђу;
– објављене научне и стручне радове из области правних наука, које је кандидат као аутор или коаутор објавио;
– излагање на домаћим и међународним научним и стручним скуповима.
ПОСТУПАК ПРЕДЛАГАЊА КАНДИДАТА ЗА ПРЕДСЕДНИКА СУДА
Отпочињање поступка
Члан 10.
Савет оглашава избор председника суда у „Службеном гласнику Републике Србије” и у дневном листу „Политика”. 
Комисија Високог савета судства
Члан 11. 
Савет доноси одлуку о образовању једне или више комисија коју чине три члана из реда судија – изборних чланова Савета.
Комисија из става 1. овог члана:
– врши проверу поднетих пријава на оглас и утврђује њихову дозвољеност, потпуност и благовременост,
– прибавља оцену рада,
– вреднује програм рада кандидата,
– обавља разговор са кандидатима за председника суда и
– сачињава претходну листу кандидата коју доставља Савету. 
Недозвољене, непотпуне и неблаговремене пријаве комисија из става 1. овог члана одбацује закључком, против којег се може изјавити приговор Савету у року од три дана од дана достављања закључка. 
О приговору одлучује Савет у року од три дана од дана достављања приговора. 
Члан 12.
Комисија Високог савета судства за кандидате чије су пријаве дозвољене, потпуне и благовремене, прибавља оцену рада од комисије за спровођење поступка вредновања и утврђивање оцене рада судије и председника суда. 
Критеријуми и мерила
Члан 13.
Комисија Високог савета судства вреднује способност кандидата за руковођење и организацију послова у суду на основу програма рада и разговора са кандидатом. 
Програм рада
Члан 14.
У програму рада кандидат износи своје виђење проблема у функционисању суда, начин решавања проблема и идеје за унапређење рада суда.
Сваки члан Комисије Високог савета судства за избор вреднује програм рада кандидата оценом од 1 до 5.
Оцена кандидата за програм рада добија се тако што се израчунава просечна вредност оцена коју је дао сваки члан Комисије Високог савета судства.
Комисија Високог савета судства води записник о вредновању програма рада, у који се уноси оцена програма рада.
Разговор 
Члан 15.
Комисија Високог савета судства обавља разговор са кандидатима за председнка суда. 
Комисија Високог савета судства одређује време и место одржавања разговора са кандидатима и о томе обавештава кандидате најмање десет дана пре дана одржавања разговора. 
Обавештење о датуму и месту одржавања разговора доставља се кандидату на адресу која је означена у пријави. 
Обавештење о датуму и месту одржавања разговора, са именима кандидата који се позивају на разговор, објављује се на интернет страници Високог савета судства.
Комисија Високог савета судства, пре разговора са кандидатима, утврђује питања која се постављају свим кандидатима, по истом редоследу. 
Питања се односе на мотивисаност кандидата за обављање функције председника суда, комуникативност, способност представљања и познавање послова судске управе.
Сваки члан Комисије Високог савета судства оцењује одговоре кандидата на питања која су му постављена оценом од 1 до 5.
Оцена кандидата на разговору добија се тако што се израчунава просечна вредност оцена коју је дао сваки члан Комисије Високог савета судства.
Комисија Високог савета судства води записник о обављеном разговору, у који се уноси оцена остварена на разговору.
Јавност
Члан 16. 
Разговору са кандидатима могу да присуствују заинтересована лица, до броја расположивих места, а према редоследу пријављивања Комсији Високог савета судства. 
Усмени разговор се тонски снима.
Завршна оцена
Члан 17.
Комисија Високог савета судства утврђује завршну оцену кандидата за председника суда, тако што се израчунава просечна вредност оцена из чл. 14. и 15. овог правилника, на обрасцу који се саставни део овог правилника (Образац број ВСС-2).
Оцена се изражава искључиво целим бројем, заокруживањем на следећи начин:




– више од 4.50.................................... 


оцена 5




– од 3.50 до 4.49................................. 


оцена 4




– од 2.50 до 3.49................................. 


оцена 3




– од 1.50 до 2.49................................. 


оцена 2




– од 1.00 до 1.50 ................................ 


оцена 1




Претходна листа кандидата
Члан 18.
Комисија Високог савета судства саставља претходну листу кандидата, према азбучном реду презимена кандидата, која садржи:
– презиме и име кандидата,
– оцену рада и
– завршну оцену. 
Комисија Високог савета судства претходну листу кандидата из става 1. овог члана доставља Високом савету судства, на обрасцу који је саставни део овог правилника (Образац број ВСС-3).
На интернет страници Савета објављује се претходна листа кандидата из става 1. овог члана, са означавањем датума и времена објављивања. 
Члан 19.
Савет, у поступку предлагања кандидата за председника суда, прибавља мишљење о пријављеним кандидатима од седнице свих судија суда за који се предлаже избор председника. 
ПРЕЛАЗНЕ И ЗАВРШНЕ ОДРЕДБЕ
Члан 20.
У поступцима за избор судија и председника судова који су оглашени пре ступања на снагу овог правилника, критеријуми и мерила за оцену стручности, оспособљености и достојности утврђују се према Одлуци о утврђивању критеријума и мерила за оцену стручности, оспособљености и достојности за избор судија и председника судова („Службени гласник РС”, број 49/09).
Члан 21.
До дана примене Правилника о критеријумима, мерилима, поступку и органима за вредновање рада судија и председника судова („Службени гласник РС”, бр. 81/14, 142/14, 41/15 и 7/16), рад судије на сталној судијској функцији за избор у други или виши суд и судије у поступку предлагања за председника суда, Савет цени на основу резултата рада прибављених од председника суда. 
Члан 22.
Даном ступања на снагу овог правилника престаје да важи Одлука о утврђивању критеријума и мерила за оцену стручности, оспособљености и достојности за избор судија и председника судова („Службени гласник РС”, број 49/09), осим у делу под I.
Члан 23.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-15/2016-01 
У Београду, 15. новембра 2016. године
Председник Високог савета судства,
Драгомир Милојевић, с.р.
 
Прилози
 
Образац број ВСС-1 -
				Претходна листа 
				кандидата за судије на сталној судијској функцији за други или 
				виши суд
Образац број ВСС-2 -
				Завршна оцена за 
				кандидата за председника суда
Образац број ВСС-3 -
				Претходна листа 
				кандидата за председника суда