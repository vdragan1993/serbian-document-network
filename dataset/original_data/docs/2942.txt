На основу члана 18. став 1. тачка 3, а у вези с чланом 55. став 1, Закона о Народној банци Србије („Службени гласник РС”, бр. 72/2003, 55/2004 и 44/2010),
Гувернер Народне банке Србије доноси
 
ОДЛУКУ
о издавању и основним обележјима новчанице од 500 динара

"Службени гласник РС", број 98 од 23. 
	децембра 2011.
 
1. Народна банка Србије издаће новчаницу од 500 динара.
2. Новчаница од 500 динара штампаће се на тонираној заштићеној хартији с мултитонским воденим знаком у виду портрета Јована Цвијића и OVD елементом на лицу новчанице (у даљем тексту: кинеграм), који је пласиран у доњем делу, између портрета и ознаке вредности апоена „500”.
Кинеграм као елементе садржи ознаку вредности апоена „500” и стилизовани приказ глобуса чија је горња половина уписана у купу, мини-текст „500 динара” исписан ћирилицом и латиницом у концентричном кругу око тог мотива, као и саму ознаку апоена „500” изведену као мини-текст. На централном мотиву кинеграма – глобусу, у микротексту изведени су степени географске ширине и дужине, а у деметализованом делу кинеграма је текст „500 динара 500”, изведен ћирилицом и латиницом. Позадина централног мотива на кинеграму садржи гијош линије које померањем новчанице дају утисак ротације. Континуирано изведене номиналне вредности апоена „500”, које се смањују идући ка крајевима, употпуњују укупан изглед кинеграма. Зависно од угла гледања и упадног угла светлости, кинеграм формира неколико различитих слика које се преливају једна у другу, мењајући при том боју.
На наличју новчанице уграђена је испрекидана заштитна нит која садржи микротекст у негативу „ДИНАР ~ DINAR”, који се континуирано понавља и чита и с лица и с наличја новчанице (заштитна нит и микротекст су с наличја јасно видљиви, а с лица под светлошћу која новчаницу чини транспарентном).
У папир су уграђена и видљива заштитна влаканца у жутој, плавој и црвеној боји, од којих жута и црвена под светлошћу лампе са ултраљубичастим зрацима флуоресцирају жуто и црвено. 
	
Новчаница ће се штампати у комбинованој техници – лице у дубокој и вишебојној офсет штампи, а наличје у вишебојној офсет штампи и техници високе штампе за нумерацију.
Нумерација садржи две словне ознаке и седам нумеричких, и штампана је два пута на наличју новчанице – једном у црној и једном у црвеној флуоресцентној боји. Нумерација штампана у црвеној боји смештена је у горњем делу између Великог грба Републике Србије и ознаке вредности апоена „500” дате у позитиву, и под ултраљубичастим зрацима флуоресцира наранџастоцрвено. Нумерација штампана у црној боји смештена је у доњем делу, лево од ознаке апоена „500” дате у негативу, и под ултраљубичастим зрацима флуоресцира жутозелено.
3. Новчаница од 500 динара имаће димензије 70 х 147 mm. 
Лице новчанице
4. Диспозиција је хоризонтална.
На левој страни је портрет Јована Цвијића, изведен техником дубоке штампе. Лево од портрета, у низу, у позитиву, ћирилицом и латиницом исписане су речи „Јован Цвијић” и године његовог рођења и смрти „1865–1927”. Десно од портрета доминира стилизовани приказ Цвијићеве карте 
	Типови села, изведен техником офсет штампе. Испод карте је у зеленим тоновима више пута исписан микротекст „500”. Преко карте, техником дубоке штампе изведен је стилизовани приказ глобуса с развијеном тзв. картографском мрежом меридијана и паралела.
Ознака вредности апоена „500” дата у негативу смештена је у горњем десном углу пуног штампаног дела, а она дата у позитиву – у доњем делу беле површине.
Текст „Народна банка Србије”, изведен у техници дубоке штампе и исписан латиницом у два реда, смештен је на белој површини у десном делу, а исти текст, такође у техници дубоке штампе и исписан ћирилицом у два реда, смештен је у близини леве маргине новчанице – и то речи „Народна банка” у позитиву, а реч „Србије” у негативу. 
	
Изнад речи „Србије” исписане ћирилицом у негативу, техником дубоке штампе изведена је ознака за слепе (четири мања квадрата изведена линијама, смештена у квадратни оквир). Лево од те речи, истом техником, ћирилицом и латиницом изведен је микротекст „НБС”, у шест редова.
У горњем делу беле површине новчанице, техником дубоке штампе изведен је тзв. кип-ефекат елипсоидног облика, који приказује знак „НБС”. Ова слика се претвара у текст „НБС” исписан ћирилицом који се уочава само при посматрању новчанице под одређеним угловима (правац гледања мора бити што ближи равни новчанице окренут за 45 степени у оба смера ротације), дајући при том његову слику и у негативу и у позитиву. Уз горњу и доњу ивицу тог елемента налази се микротекст „НБС”, који се понавља – горе дат у ћирилици, а доле у латиници.
У доњем десном делу беле површине новчанице, изнад ознаке вредности апоена „500”, техником дубоке штампе изведен је још један кип-ефекат правоугаоног облика, који садржи ћирилицом исписан текст „НБС”, а изнад и испод њега микротекст „НБС” – горе дат у ћирилици, а доле у латиници. Овај кип-ефекат сагледава се на исти начин као и онај у горњем делу беле површине.
У доњем делу новчанице, лево од ознаке вредности апоена „500”, на граници пуног штампаног дела и беле површине, изведен је прозирни регистар који представља половину укупне слике чија се целина може сагледати тек заједно са одговарајућим делом слике на наличју новчанице (укупну слику чини етномотив – шара пиротског ћилима).
Десно од цифре у негативу „500” исписан је латиницом текст „петсто динара” у позитиву, док је исти ћирилички текст у негативу смештен у доњем делу новчанице, десно од портрета.
Уз десну ивицу новчанице, на светлозеленој подлози, исписан је, најпре ћирилицом а затим латиницом, текст „Фалсификовање се кажњава по закону” и у продужетку дискретно назначена вредност апоена „500”.
Наличје новчанице
5. Диспозиција је вертикална.
У централном делу пуног штампаног дела налази се фигура Јована Цвијића у седећем положају и глобус с развијеном картографском мрежом, као и стилизовани приказ етномотива – преслице и пиротског ћилима. Розета с мини-текстом „500 dinara”, која се налази у доњем левом углу пуног штампаног дела, употпуњује укупан изглед наличја новчанице. 
	
Ознака вредности апоена „500” дата у позитиву смештена је у горњем десном углу површине која је дискретно зелене боје, а она дата у негативу – у доњем левом углу пуног штампаног дела.
У горњем десном углу пуног штампаног дела исписан је текст „петсто динара”, и то ћирилицом у плавој боји, а, испод тога, у негативу латиницом. У доњем десном делу беле површине ћирилицом и латиницом исписане су у три реда, одозго надоле, речи „Београд”, „година” и „гувернер”, са ознаком године „2011” у негативу. Испод њих је факсимил потписа гувернера Дејана Шошкића. Уз горњу и доњу ивицу пуног штампаног дела исписан је текст „Народна банка Србије – Завод за израду новчаница и кованог новца – Топчидер” (горе ћирилицом, а доле латиницом). У доњем десном углу пуног штампаног дела исписан је у позитиву, наизменично ћирилицом и латиницом, у осам редова, микротекст „500 динара”. Изнад микротекста је ознака вредности апоена „500”.
У горњем левом углу новчанице графички је приказан Велики грб Републике Србије, а поље испод знака садржи мултипликовану цифру „500” са сенком, као и исту цифру у микротексту.
У горњем левом делу новчанице, на граници беле површине и пуног штампаног дела, налази се други део прозирног регистра из тачке 4. став 8. ове одлуке.
6. На лицу новчанице преовлађују тонови плавозелене, зелене, наранџасте и црвене боје. Наранџаста и зелена боја под светлошћу лампе са ултраљубичастим зрацима исијавају жуто и зелено. На наличју новчанице равномерно су заступљене плавозелена, црвенобраон, зелена и жута боја. Жута боја под светлошћу лампе са ултраљубичастим зрацима исијава жуто.
7. Ова одлука ступа на снагу даном објављивања у „Службеном гласнику Републике Србије ”.
 
О. број 30
У Београду, 22. децембра 2011. године
Гувернер
Народне банке Србије,

Дејан Шошкић, с.р.