На основу члана 33. став 2. Закона о Влади („Службени гласник
РС”, бр. 55/05 и 71/05),
Влада доноси
 
ОДЛУКУ
о образовању Комисије
за предлагање мера за помоћ домаћим лицима која организовано бораве у страној земљи
у време наступања ванредних околности у тој земљи
„Службени гласник
РС“, број
78 oд 13. септембра 2005.
 
 
1. Образује се Комисија за предлагање мера за помоћ домаћим
лицима која организовано бораве у страној земљи у време наступања ванредних околности
у тој земљи (у даљем тексту: Комисија).
 
2. Задатак Комисије је да разматра настале ванредне околности
у страној земљи настале као последица елементарних непогода, терористичког напада,
ратног стања, непосредне ратне опасности и слично, да оцењује степен угрожености
наших грађана, да о томе саставља извештај и да у року од 24 часа од наступања ванредних
околности предложи Влади мере у циљу помоћи нашим грађанима.
 
3. Комисија има 
председника и шест чланова и чине је представници Министарства трговине, туризма 
и услуга, Министарства унутрашњих послова, Министарства финансија, Министарства 
за капиталне инвестиције, ЈП „JAT AIRWAYS” и „YUTA” Пословног
удружења туристичких агенција Србије и Црне Горе.
Председник има заменика који га замењује у случају одсуства
и спречености за обављање послова.
 
4. Председника, заменика председника и чланове Комисије
именује Влада посебним решењем, на предлог министра надлежног за послове трговине,
туризма и услуга.
 
5. Стручне и административно-техничке послове за потребе
Комисије обавља Министарство трговине, туризма и услуга.
 
6. Ова одлука ступа на снагу наредног дана од дана објављивања
у „Службеном гласнику Републике Србије”.
 
05 број 02-5418/2005
У Београду, 8. септембра
2005. године

Влада
Потпредседник,

Мирољуб Лабус, с.р.