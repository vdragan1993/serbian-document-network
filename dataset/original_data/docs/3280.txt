На основу члана 12. став 6. Закона о праву на бесплатне акције и новчану накнаду коју грађани остварују у поступку приватизације („Службени гласник РС”, бр. 123/07, 30/10 и 115/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси 
 
УРЕДБУ
о поступку и начину продаје удела и акција у власништву Акционарског фонда методом јавног прикупљања понуда са јавним надметањем
"Службени гласник РС", број 39 од 4. маја 
				2015.
 
I. УВОДНЕ ОДРЕДБЕ
Члан 1.
Овом уредбом ближе се уређује поступак и начин продаје удела и акција у акционарским друштвима чије акције нису укључене у трговање на регулисаном тржишту, односно мултилатералној трговачкој платформи у смислу закона којим се уређује тржиште капитала, у власништву Акционарског фонда (у даљем тексту: Фонд), као и у власништву Фонда за развој Републике Србије и Републичког фонда за пензијско и инвалидско осигурање када се продају заједно са акцијама односно уделима Фонда.
Одредбе ове уредбе примењују се и у случају да се истовремено са понудом за продају акција/удела Фонда методом јавног прикупљања понуда са јавним надметањем, на продају нуде и акције/удели појединачних акционара/уделичара правног лица чије се акције/удели нуде на продају, ради продаје већинског пакета акција/удела.
Члан 2.
Удели и акције Фонда из члана 1. ове уредбе (у даљем тексту: капитал) продају се методом јавног прикупљања понуда са јавним надметањем на основу одлуке коју доноси Савет Акционарског фонда (у даљем тексту: Савет Фонда). 
Минималну цену за продају капитала утврђује Савет Фонда на предлог Агенције за приватизацију (у даљем тексту: Агенција).
Члан 3.
Поступак продаје капитала из члана 1. ове уредбе методом јавног прикупљања понуда са јавним надметањем (у даљем тексту: поступак) спроводи Агенција у складу са законом којим се уређује право на бесплатне акције и новчану накнаду коју грађани остварују у поступку приватизације и овом уредбом.
Право учешћа у поступку имају домаћа и страна правна и физичка лица.
II. ПОСТУПАК И НАЧИН
Припрема поступка
Члан 4.
Агенција је дужна да o продаји капитала обавести привредно друштво чији је капитал предмет продаје у року од седам дана од дана доношења одлуке о продаји.
Припрема поступка обухвата:
1) припрему продајне документације;
2) објављивање јавног позива за подношење пријава за учешће у поступку.
Продајна документација
Члан 5.
Продајну документацију чине:
1) основни подаци о привредном друштву чији је капитал предмет продаје;
2) финансијски извештај привредног друштва за последњу пословну годину;
3) нацрт уговора (по приступу) о продаји капитала;
4) образац пријаве за учешће у поступку;
5) образац понуде;
6) друге информације и документацију неопходну за продају капитала.
Продајну документацију из става 1. тач. 3), 4) и 5) овог члана израђује Агенција.
Јавни позив
Члан 6.
Агенција припрема јавни позив за подношење пријава за учешће у поступку у складу са одлуком Савета Фонда.
Јавни позив из става 1. овог члана садржи: 
1) пословно име, матични број, делатност и контакт податке привредног друштва; 
2) број и процентуални износ акција, односно процентуални износ удела који се нуди на продају;
3) почетну цену за капитал који је предмет продаје;
4) средство плаћања;
5) рок и начин подношења пријаве за учешће у поступку; 
6) шифру продаје; 
7) цену, време, место и начин преузимања продајне документације; 
8) износ и начин уплате депозита; 
9) датум, време и место отварања пријава;
10) друге податке од значаја за спровођење поступка. 
Јавни позив за учешће у поступку објављује се најмање у једном дневном високотиражном листу који се дистрибуира на целој територији Републике Србије и на интернет страници Агенције, најкасније 21 дан пре дана који је одређен за подношење пријава.
Откуп продајне документације
Члан 7.
Заинтересована лица за учешће у поступку дужна су да откупе продајну документацију.
Продајна документација се предаје или доставља заинтересованим лицима у року од три радна дана од дана пријема потврде о уплати цене за продајну документацију.
Комисија за спровођење поступка
Члан 8.
Агенција образује Комисију за спровођење поступка (у даљем тексту: Комисија). 
Комисија има три члана.
Комисија из реда својих чланова именује председника Комисије.
Комисија се именује за један или више поступака.
Члан 9.
Комисија обавља следеће послове: 
1) отвара пријаве и одлучује о поднетим пријавама;
2) отвара понуде и одлучује о поднетим понудама; 
3) утврђује почетну цену за јавно надметање у случају више учесника у поступку; 
4) у случају једног учесника у поступку, проглашава купца;
5) у случају више учесника у поступку, региструје учеснике чија је пријава за учешће у поступку одобрена;
6) проглашава поступак неуспешним када су се стекли услови;
7) врши и друге послове од значаја за спровођење поступка, у складу са законом и овом уредбом.
Члан 10.
Комисија може одлучивати ако је присутна већина од укупног броја чланова.
Комисија доноси одлуке већином гласова од укупног броја чланова Комисије.
Комисија о свом раду сачињава записник.
Средства плаћања, депозит и уговор о продаји капитала
Члан 11.
Средство плаћања у поступку је у домаћој валути. 
Проглашени купац у поступку продајну цену плаћа одједном.
Депозит купца утврђује се на износ од најмање 50% почетне цене.
Депозит може да се уплати у готовом новцу или полагањем првокласне банкарске гаранције.
Депозит се урачунава у продајну цену, а на уплаћени депозит не обрачунава се камата. 
Учесницима који нису стекли својство купца, депозит се враћа у року од осам радних дана од дана завршетка јавног надметања, осим у случајевима предвиђеним овом уредбом. 
Учеснику који је истакао другу највишу понуду, депозит се враћа у року од 30 дана од дана завршетка јавног надметања.
Ако Агенција не врати депозит у року из ст. 6. и 7. овог члана, дужна је да плати затезну камату, у складу са законом којим се уређује висина затезне камате.  
Члан 12.
Нацрт уговора (по приступу) о продаји капитала (у даљем тексту: нацрт уговора о продаји), не садржи продајну цену.
Потписивањем нацрта уговора о продаји, учесници у поступку обавезују се на прихватање услова из нацрта уговора о продаји.
Нацрт уговора о продаји у који је унета продајна цена и подаци о учеснику у поступку који је проглашен купцем и који је потписан од стране овлашћеног лица Агенције и купца и оверен од стране надлежног органа, постаје уговор о продаји.
Продајна цена је највиша цена утврђена у поступку.
Подношење и садржина пријаве
Члан 13.
Пријава за учешће у поступку подноси се Агенцији у затвореној коверти (у даљем тексту: пријава) у року и на начин утврђеним у јавном позиву.
Пријава се подноси на обрасцу који је саставни део продајне документације.
Пријава садржи:
1) попуњен образац пријаве;
2) парафиран на свакој страни и потписан нацрт уговора о продаји;
3) доказ о уплаћеном депозиту или банкарску гаранцију;
4) коверат са ознаком „Понуда”;
5) друге податке или документацију која је предвиђена продајном документацијом или јавним позивом.
Сматра се да је депозит у готовом новцу уплаћен када је износ средстава на име депозита евидентиран на рачуну Агенције.
Коверат са ознаком „Понуда” садржи попуњен образац понуде у који је унет износ понуђене цене за предмет продаје. 
Понуде морају бити једнаке или веће од почетне цене.
Отварање и оцена пријава
Члан 14.
Комисија спроводи поступак отварања и оцене пријава наредног радног дана од дана истека рока за подношење пријава.
Отварање пријава је јавно. 
Комисија проверава да ли је пријава благовремена и потпуна, као и да ли је поднета у складу са јавним позивом, продајном документацијом и овом уредбом.
Уколико је пријава неблаговремена, Комисија у року од три радна дана од дана пријема пријаве обавештава учесника о одбацивању пријаве, а учесник губи право на враћање депозита.
Уколико пријава не садржи све податке и документацију из члана 13. став 3. ове уредбе, односно ако није у складу са јавним позивом, продајном документацијом и овом уредбом, Комисија у року од три радна дана од дана отварања пријава, позива учесника да у року од три радна дана од дана пријема обавештења, изврши допуну/исправку пријаве.
Уколико учесник не изврши допуну у складу са ставом 5. овог члана, Комисија одбацује пријаву о чему обавештава учесника, а учесник губи право на враћање депозита. 
Комисија одобрава пријаву која испуњава услове у складу са јавним позивом, продајном документацијом и овом уредбом.
Уколико ниједна пријава не испуњава прописане услове, Комисија проглашава поступак неуспешним, a oбавештење о неуспешном поступку оглашава се на интернет страници Агенције.
Поступак са једним учесником
Члан 15.
У случају да је у поступку пристигла само једна пријава за коју Комисија утврди да испуњава прописане услове из члана 14. став 7. ове уредбе, одмах се приступа отварању и оцени понуде. 
Комисија утврђује да ли понуда из става 1. овог члана, испуњава услове прописане јавним позивом, продајном документацијом и овом уредбом.
Комисија проглашава купцем учесника чија пријава и понуда испуњавају прописане услове. 
Ако учесник из става 3. овог члана не закључи уговор о продаји или не изврши плаћање у предвиђеном року, губи својство купца и право на враћање депозита, а поступак се проглашава неуспешним. 
Поступак са више учесника
Члан 16.
Комисија је дужна да најмање два радна дана пре дана одређеног за отварање коверата са ознаком: „Понуда” обавести учеснике о одобравању пријаве, као и о датуму, времену и месту отварања понуда и одржавања јавног надметања. 
Коверат са ознаком „Понуда” отвара се само уколико Комисија одобри пријаву.
Учесник чија пријава је одобрена дужан је да присуствује отварању понуда, у супротном, сматраће се да је одустао од своје понуде и губи право на враћање депозита.
Регистрација учесника
Члан 17.
Пре отварања коверата са ознаком „Понуда”, Комисија обавља регистрацију учесника.
Регистрација обухвата: 
1) проверу идентитета учесника; 
2) проверу веродостојности овлашћења пуномоћника; 
3) проверу одобрења пријаве; 
4) потписивање записника о регистрацији учесника.
Учесници чија је пријава за учешће у поступку одобрена, а не региструју се, губе право на враћање депозита.
Отварање и оцена понуда
Члан 18.
Отварање понуда је јавно.
Комисија, одмах по отварању коверата са ознаком „Понуда”, утврђује да ли су поднете понуде у складу са јавним позивом и утврђује редослед важећих понуда према висини понуђене цене за предмет продаје. 
Највиша понуђена цена представља најповољнију понуду. 
Најповољнија понуда представља почетну цену на јавном надметању.
Комисија одбија понуде које садрже понуђену цену мању од минималне цене из члана 2. став 2. ове уредбе, које не садрже јасно одређен износ на који понуда гласи, које се позивају на неку другу понуду, понуде дате под условом, или се позивају на услове који нису предвиђени у продајној документацији и јавном позиву, односно које на други начин нису у складу са јавним позивом, продајном документацијом и овом уредбом.
Ако Комисија утврди да ниједна понуда не испуњава прописане услове, Комисија проглашава поступак неуспешним, a oбавештење о неуспешном поступку оглашава се на интернет страници Агенције.
У случају да у поступку учествују најмање два учесника за чије понуде Комисија утврди да испуњавају прописане услове, одмах након оцене понуда спроводи се јавно надметање.
Издавање аукцијске картице
Члан 19.
Аукционар, одмах након оцене понуда, учесницима чије понуде испуњавају прописане услове, издаје нумерисане аукцијске картице.
Јавно надметање
Члан 20.
Уколико учесници који су се регистровали, односно чије понуде испуњавају прописане услове, не приступе јавном надметању, губе право на враћање депозита. 
У случају да ниједан учесник из става 1. овог члана не приступи јавном надметању, Комисија проглашава поступак неуспешним.
У случају да јавном надметању приступи само један учесник из става 1. овог члана, примењују се одредбе ове уредбе о поступку са једним учесником. 
Члан 21.
Јавно надметање спроводи аукционар. 
Јавном надметању поред учесника могу присуствовати сва заинтересована лица.
Председник Комисије је дужан да обезбеди једнак третман свих учесника на јавном надметању.
Надлежност аукционара
Члан 22.
Када су испуњени услови за спровођење поступка јавног надметања, аукционар:
1) оглашава име привредног друштва и шифру продаје;
2) оглашава број акција, односно проценат капитала који се нуди на продају;
3) позива учеснике да истакну понуду на понуђену цену; 
4) одржава ред на јавном надметању и изриче мере у случају ометања њеног тока; 
5) проглашава купца. 
Члан 23.
Аукционар оглашава почетну цену на јавном надметању у складу са чланом 18. став 4. ове уредбе, утврђује свако наредно увећање цене и позива учеснике да истакну понуду подизањем аукцијске картице. 
Ако постоји понуда на нивоу почетне цене, аукционар утврђује нову цену, спроводећи претходно утврђено увећање цене и позива учеснике да истакну понуду на нову утврђену цену. 
Утврђивање нове цене понавља се све док учесници истичу понуде на поново утврђене цене. 
Ако после другог позива аукционара није истакнута понуда на последњу утврђену цену, аукционар упућује учесницима последњи позив за истицање понуде. 
Када ни после трећег позива аукционара није истакнута понуда, аукционар ударцем чекића означава јавно надметање завршеним, а купцем проглашава учесника који је први понудио највишу цену. 
Ако нико од учесника ни после трећег позива аукционара не прихвати почетну цену на надметању, поступак се проглашава неуспешним, а учесници губе право на враћање депозита.
Одржавање реда
Члан 24.
Аукционар је овлашћен да предузме мере у циљу обезбеђења несметаног одвијања тока јавног надметања. 
За ометање тока јавног надметања аукционар јавно опомиње учесника и упозорава учеснике о мерама које ће се употребити ако се ометање настави. 
Ако учесник из става 2. овог члана и после опомене омета ток јавног надметања, аукционар му изриче меру удаљења, која се извршава добровољно или је извршавају овлашћена лица, задужена за одржавање реда на јавном надметању. 
Учесник својим понашањем омета ток поступка када: 
1) истиче понуде супротно правилима; 
2) омета рад аукционара или Комисије на било који други начин. 
Учесник коме је изречена мера удаљења нема право на враћање депозита. 
Меру из става 3. овог члана, аукционар може изрицати и осталим присутним лицима. 
Члан 25.
Ако учесник у поступку који је проглашен купцем или који истакне другу највишу понуду, не потпише записник, не закључи уговор о продаји или не изврши плаћање у предвиђеном року, губи својство купца и право да учествује у поступку, као и право на враћање депозита.
Записник о јавном надметању
Члан 26.
О току и завршетку јавног надметања саставља се записник. 
Записник из става 1. овог члана садржи: 
1) списак регистрованих учесника; 
2) почетну цену; 
3) продајну цену постигнуту у поступку и податке о купцу; 
4) две последње истакнуте понуде ако их је било; 
5) презиме и име председника, осталих чланова Комисије, аукционара и записничара; 
6) датум и време почетка и завршетка јавног надметања; 
7) изречене мере према учесницима и присутним лицима; 
8) приговоре учесника; 
9) остале податке од значаја за рад Комисије. 
Записник из става 1. овог члана потписују: 
1) председник Комисије, чланови Комисије, аукционар и записничар; 
2) учесници на јавном надметању.
Члан 27.
По један примерак записника доставља се учесницима на јавном надметању, а два примерка припадају Агенцији.
Привредном друштву чији капитал се нуди на продају, копија записника доставља се на његов захтев. 
Уговор о продаји капитала
Члан 28.
Уговор о продаји капитала закључује се у року од 30 дана од дана проглашења купца у поступку.
Уговор о продаји капитала сматра се закљученим кад га потпишу купац и Агенција и када се овери од стране надлежног органа.
Члан 29.
После спроведеног поступка, Агенција објављује резултате на својој интернет страници, најкасније седам дана од дана завршетка поступка. 
III. ЗАВРШНА ОДРЕДБА
Члан 30.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-4779/2015
У Београду, 30. априла 2015. године
Влада
Председник, 
Александар Вучић, с.р.