На основу члана 26. став 4. Закона о безбедности хране („Службени гласник РС”, број 41/09) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Министар пољопривреде и заштите животне средине доноси
 
ПРАВИЛНИК
о посебним условима хигијене ситног воћа у свежем и смрзнутом стању у фази производње, прераде и промета
"Службени гласник РС", број 48 од 25. маја 
				2016.
 
Члан 1.
Овим правилником ближе се прописују посебни услови хигијене ситног воћа у свежем и смрзнутом стању у фази производње, прераде и промета.
Члан 2.
Посебни услови хигијене ситног воћа из члана 1. овог правилника, односе се на фазе производње, прераде и промета, и то: 
1) пријем свежег ситног воћа;
2) производња смрзнутог ситног воћа;
3) класирање, паковање и складиштење смрзнутог ситног воћа;
4) транспорт свежег и смрзнутог ситног воћа.
Члан 3.
Поједини изрази употребљени у овом правилнику, имају следеће значење:
1) идентификациона ознака јесте документ на основу којег се идентификује свака транспортна јединица примљене сировине, полупроизвода и готовог производа, односно примљена серија или лот свежег воћа;
2) серија или лот јесте количина свежег воћа која је ради смрзавања, примљена у хладњачу у току једног дана од стране једног произвођача и/или са једног откупног места;
3) ситно воће јесте јагода, малина, боровница, огрозд, купина, шљива, трешња, рибизла црвена, рибизла црна, дрењина, вишња, шипурак, вишња – мараска, брусница, црна зова и слично ситно воће;
4) следљивост јесте могућност праћења ситног воћа у свежем и смрзном стању кроз све фазе производње, прераде и промета;
5) хладњача јесте објекат у којем субјект у пословању храном врши пријем свежег ситног воћа, производњу смрзнутог ситног воћа, класирање, паковање и складиштење смрзнутог ситног воћа.
Члан 4.
За ситно воће у свим фазама производње, прераде и промета обезбеђује се следљивост, на основу успостављеног система, процедура и документације.
Субјекти који се баве производњом, прерадом и прометом ситног воћа идентификују сваки субјект од којег набављају свеже ситно воће и означавају сваку примљену серију или лот свежег воћа, односно додељују им идентификациону ознаку.
Идентификациона ознака прати сваку серију или лот свежег воћа која се прими у хладњачу.
Идентификационе ознаке евидентирају се на начин који омогућава праћење дате серије или лота кроз све фазе производње, прераде и промета.
Члан 5.
Субјекти који се баве производњом, прерадом и прометом ситног воћа обезбеђују услове хигијене у погледу објеката и просторија у којима се послује храном, опреме и уређаја и стручног лица које руководи процесом производње у складу са законом којим се уређује безбедност хране. 
Потврда о извршеном упису у Централни регистар објеката доступна је у хладњачи а регистарски број хладњаче уписује се на откупном листу који се издаје за откупљено свеже воће. 
Члан 6.
Субјекти које се баве производњом, прерадом и прометом ситног воћа врше прање и дезинфекцију повратне амбалаже.
Амбалажа за вишекратну употребу смрзнутог ситног воћа мора бити таква да се лако чисти, дезинфикује и одржава.
Оштећене гајбице и амбалаже се не употребљавају за паковање смрзнутог ситног воћа.
Сва амбалажа која долази у додир са ситним воћем било да је свеже или смрзнуто испуњава услове у погледу материјала који долазе у додир са храном, у складу са посебим прописом о хигијени хране.
Ситно воће код кога је дошло до оштећења током пријема, прераде или складиштења, измешта се у контејнер који је удаљен од хладњаче са назнаком „неусаглашени производи”.
Ситно воће код кога је утврђено присуство контаминената, измешта се у контејнер са назнаком „контаминирани производи”.
Члан 7.
Ако субјект који се бави производњом, прерадом и прометом ситног воћа продаје другом субјекту свеже или смрзнуто ситно воће, пошиљку свежег или смрзнутог ситног воћа прати следећа документација:
1) копија потврде о извршеном упису у Централни регистар објеката;
2) потврда о регистрацији откупног места субјекта;
3) копија откупног листа, односно рачуна издатог за купљено свеже или смрзнуто ситно воће;
4) изјава субјекта да су у периоду руковања свежим или смрзнутим ситним воћем били обезбеђени услови хигијене хране;
5) спецификација врсте и количине воћа, са идентификационим ознакама серија или лотова.
Члан 8.
Свеже ситно воће допрема се у хладњачу у превозном средству које испуњава услове у складу са посебним прописом о хигијени хране.
Свеже ситно воће допремљено у превозном средству које не испуњава услове из става 1. овог члана, враћа се пошиљаоцу.
Подаци о враћеном свежем ситном воћу и превозном средству из става 2. овог члана евидентирају се у хладњачи.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-108/2016-09
У Београду, 12. маја 2016. године
Министар,
проф. др Снежана Богосављевић Бошковић, с.р.